<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Канон молебний Богородиці</title>
    <link rel="stylesheet" href="style.css">
</head>
<body>
    <main>
        <h2>Канон молебний Богородиці</h2>
        <div class="node-body"><p><strong>Поемый во всякой скорби душевной и обстоянии</strong></p>

            <p><strong>Tворение Феостирикта монаха</strong></p>
            
            <p><br>
            <strong>Тропaрь Богородице, глас 4</strong></p>
            
            <p>К Богородице приле́жно ны́не притеце́м, гре́шнии и смире́ннии, и припаде́м, в покая́нии зову́ще из глубины́ души́: Владычице, помози́, на ны́ милосе́рдовавши, потщи́ся, погибáем от мно́жества прегреше́ний, не отврати́ Твоя́ рабы́ тщи, Тя бо и еди́ну наде́жду и́мамы. <em>(Дважды)</em></p>
            
            <p>Сла́ва Отцу́ и Сы́ну и Свято́му Ду́ху, и&nbsp;ны́не и при́сно и во ве́ки веко́в. Ами́нь.</p>
            
            <p>Не умолчи́м никогда́, Богородице, си́лы Твоя́ глаго́лати, недосто́йнии: áще бо Ты не бы́ предстоя́ла моля́щи, кто бы нас избáвил от толи́ких бед, кто же бы сохрани́л до ныне свобо́дны? Не отсту́пим, Владычице, от Тебе́: Твоя бо рабы́ спасáеши при́сно от вся́ких лю́тых.</p>
            
            <p><br>
            <strong>Псалом 50</strong></p>
            
            <p>Поми́луй мя, Бо́же, по вели́цей ми́лости Твое́й, и по мно́жеству щедро́т Твои́х очи́сти беззако́ние мое́. Наипáче омы́й мя от беззако́ния моего́, и от греха́ моего́ очи́сти мя; я́ко беззако́ние мое́ аз знáю, и грех мой предо мно́ю есть вы́ну. Тебе́ еди́ному согреши́х и лукáвое пред Тобо́ю сотвори́х; я́ко да оправди́шися во словесе́х Твои́х, и победи́ши внегдá суди́ти Ти. Се бо, в беззако́ниих зачáт есмь, и во гресе́х роди́ мя мáти моя. Се бо, и́стину возлюби́л еси́; безве́стная и та́йная прему́дрости Твоея́ яви́л ми еси́. Окропи́ши мя иссо́пом, и очи́щуся; омы́еши мя, и пáче сне́га убелю́ся. Слу́ху моему́ дáси рáдость и весе́лие; возрáдуются ко́сти смире́нныя. Отврати́ лице́ Твое́ от грех мои́х и вся беззако́ния моя́ очи́сти. Се́рдце чи́сто сози́жди во мне, Бо́же, и дух прав обнови́ во утро́бе мое́й. Не отве́ржи мене́ от лица́ Твоего́ и Ду́ха Твоего́ Святáго не отыми́ от мене́. Возд́aждь ми рáдость спасе́ния Твоего́ и Ду́хом Влады́чним утверди́ мя. Научу́ беззако́нныя путе́м Твои́м, и нечести́вии к Тебе́ обратя́тся. Избáви мя от крове́й, Бо́же, Бо́же спасе́ния моего́; возрáдуется язы́к мой пра́вде Твое́й. Го́споди, устне́ мои́ отве́рзеши, и устá моя́ возвестя́т хвалу́ Твою́. Яко áще бы восхоте́л еси́ же́ртвы, дал бых у́бо: всесожже́ния не благоволи́ши. Же́ртва Бо́гу дух сокруше́н; се́рдце сокруше́нно и смире́нно Бог не уничижи́т. Ублажи́, Го́споди, благоволе́нием Твои́м Сио́на, и да сози́ждутся сте́ны Иерусали́мския. Тогда́ благоволи́ши же́ртву пра́вды, возноше́ние и всесожигáемая; тогда́ возложáт на олтáрь Твой тельцы́.</p>
            
            <p><br>
            <strong>Канон ко Пресвятой Богородице, глас 8</strong></p>
            
            <p><br>
            <strong>Песнь 1</strong></p>
            
            <p><em>Ирмо́с:</em> Во́ду проше́д яко су́шу, и еги́петскаго зла избежáв, изрáильтянин вопия́ше: Избáвителю и Бо́гу на́шему пои́м.</p>
            
            <p><em>Припев:</em> Пресвята́я Богоро́дице, спаси́ нас.</p>
            
            <p>Мно́гими содержи́мь напáстьми, к Тебе́ прибега́ю, спасе́ния иски́й: о, Мáти Сло́ва и Де́во, от тя́жких и лю́тых мя спаси́.</p>
            
            <p><em>Припев:</em> Пресвята́я Богоро́дице, спаси́ нас.</p>
            
            <p>Страсте́й мя смущáют прило́зи, мно́гаго уны́ния испо́лнити мою ду́шу; умири́, Отрокови́це, тишино́ю Сы́на и Бо́га Твоего́, Всенепоро́чная.</p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>Спáса ро́ждшую Тя и Бо́га, молю́, Де́во, избáвитися ми лю́тых: к Тебе́ бо ны́не прибегáя, простирáю и ду́шу и помышле́ние.</p>
            
            <p>И ны́не и при́сно и во ве́ки веко́в. Ами́нь.</p>
            
            <p>Неду́гующа те́лом и душе́ю, посеще́ния Боже́ственнаго и промышле́ния от Тебе́ сподо́би, еди́на Богомáти, яко блага́я, Благáго же Роди́тельница.</p>
            
            <p><br>
            <strong>Песнь 3</strong></p>
            
            <p><em>Ирмо́с:</em> Небе́снаго кру́га Верхотво́рче, Го́споди, и Це́ркве Зижди́телю, Ты мене́ утверди́ в любви́ Твое́й, желáний крáю, ве́рных утвержде́ние, еди́не Человеколю́бче.</p>
            
            <p>Пресвята́я Богоро́дице, спаси́ нас.</p>
            
            <p>Предстáтельство и покро́в жи́зни моея́ полагáю Тя, Богороди́тельнице Де́во: Ты мя окорми́ ко пристáнищу Твоему́, благи́х вино́вна; ве́рных утвержде́ние, еди́на Всепе́тая.</p>
            
            <p>Пресвята́я Богоро́дице, спаси́ нас.</p>
            
            <p>Молю́, Де́во, душе́вное смуще́ние и печа́ли моея́ бу́рю разори́ти: Ты бо, Богоневе́стная, нача́льника тишины́ Христа́ родилá еси́, еди́на Пречи́стая.</p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>Благоде́теля ро́ждши до́брых вино́внаго, благодея́ния бога́тство всем источи́, вся бо мо́жеши, яко си́льнаго в кре́пости Христа́ ро́ждши, Богоблаже́нная.</p>
            
            <p>И ны́не и при́сно и во ве́ки веко́в. Ами́нь.</p>
            
            <p>Лю́тыми неду́ги и боле́зненными страстьми́ истязáему, Де́во, Ты ми помози́: исцеле́ний бо неоску́дное Тя зна́ю сокро́вище, Пренепоро́чная, неиждивáемое.</p>
            
            <p>Спаси́ от бед рабы́ Твоя́, Богоро́дице, яко вси по Бо́зе к Тебе́ прибегáем, яко неруши́мей стене́ и предстáтельству.</p>
            
            <p>При́зри благосе́рдием, всепе́тая Богоро́дице, на мое́ лю́тое телесе́ озлобле́ние, и исцели́ души́ моея́ боле́знь.</p>
            
            <p><br>
            <strong>Тропарь, глас 2</strong></p>
            
            <p>Моле́ние те́плое и стенá необори́мая, ми́лости исто́чниче, ми́рови прибе́жище, приле́жно вопие́м Ти: Богоро́дице Влады́чице, предвари́, и от бед избáви нас, еди́на вско́ре предстáтельствующая.</p>
            
            <p><br>
            <strong>Песнь 4</strong></p>
            
            <p><em>Ирмо́с:</em> Услы́шах, Го́споди, смотре́ния Твоего́ тáинство, разуме́х дела́ Твоя́ и прослáвих Твое́ Божество́.</p>
            
            <p>Пресвята́я Богоро́дице, спаси́ нас.</p>
            
            <p>Страсте́й мои́х смуще́ние, ко́рмчию ро́ждшая Го́спода, и бу́рю ути́ши мои́х прегреше́ний, Богоневе́стная.</p>
            
            <p>Пресвята́я Богоро́дице, спаси́ нас.</p>
            
            <p>Милосе́рдия Твоего́ бе́здну призывáющу подáждь ми, Яже Благосе́рдаго ро́ждшая и Спáса всех пою́щих Тя.</p>
            
            <p>Пресвята́я Богоро́дице, спаси́ нас.</p>
            
            <p>Наслаждáющеся, Пречи́стая, Твои́х даровáний, благодáрственное воспевáем пе́ние, ве́дуще Тя Богомáтерь.</p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>На одре́ боле́зни моея́ и не́мощи низлежáщу ми, яко Благолюби́ва, помози́, Богоро́дице, еди́на Присноде́во.</p>
            
            <p>И ны́не и при́сно и во ве́ки веко́в. Ами́нь.</p>
            
            <p>Наде́жду и утвержде́ние и спасе́ния сте́ну недви́жиму иму́ще Тя, Всепе́тая, неудо́бства вся́каго избавля́емся.</p>
            
            <p><br>
            <strong>Песнь 5</strong></p>
            
            <p><em>Ирмо́с:</em> Просвети́ нас повеле́нии Твои́ми, Го́споди, и мы́шцею Твое́ю высо́кою Твой мир подáждь нам, Человеколю́бче.</p>
            
            <p>Пресвята́я Богоро́дице, спаси́ нас.</p>
            
            <p>Испо́лни, Чи́стая, весе́лия се́рдце мое́, Твою́ нетле́нную даю́щи ра́дость, весе́лия ро́ждшая вино́внаго.</p>
            
            <p>Пресвята́я Богоро́дице, спаси́ нас.</p>
            
            <p>Избáви нас от бед, Богоро́дице чи́стая, ве́чное ро́ждши избавле́ние, и мир, всяк ум преиму́щий.</p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>Разреши́ мглу прегреше́ний мои́х, Богоневе́сто, просвеще́нием Твоея́ све́тлости, Свет ро́ждшая Боже́ственный и преве́чный.</p>
            
            <p>И ны́не и при́сно и во ве́ки веко́в. Ами́нь.</p>
            
            <p>Исцели́, Чи́стая, души́ моея́ неможе́ние, посеще́ния Твоего́ сподо́бльшая, и здрáвие моли́твами Твои́ми подáждь ми.</p>
            
            <p><br>
            <strong>Песнь 6</strong></p>
            
            <p><em>Ирмо́с:</em> Моли́тву пролию́ ко Го́споду, и Тому́ возвещу́ печа́ли моя́, яко зол душа́ моя́ испо́лнися, и живо́т мой а́ду прибли́жися, и молю́ся яко Ио́на: от тли, Бо́же, возведи́ мя.</p>
            
            <p>Пресвята́я Богоро́дице, спаси́ нас.</p>
            
            <p>Сме́рти и тли я́ко спасл есть, Сам Ся издáв сме́рти, тле́нием и сме́ртию мое́ естество́, я́то бы́вшее, Де́во, моли́ Го́спода и Сы́на Твоего́, враго́в злоде́йствия мя избáвити.</p>
            
            <p>Пресвята́я Богоро́дице, спаси́ нас.</p>
            
            <p>Предстáтельницу Тя живота́ вем и храни́тельницу тве́рду, Де́во, и напáстей решáщу молвы́, и нало́ги бесо́в отгоня́ющу; и молю́ся всегда́, от тли страсте́й мои́х избáвити мя.</p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>Яко сте́ну прибе́жища стяжáхом, и душ всесоверше́нное спасе́ние, и прострáнство в ско́рбех, Отрокови́це, и просвеще́нием Твои́м при́сно рáдуемся: о, Влады́чице, и ны́не нас от страсте́й и бед спаси́.</p>
            
            <p>И ны́не и при́сно и во ве́ки веко́в. Ами́нь.</p>
            
            <p>На одре́ ны́не немощству́яй лежу́, и несть исцеле́ния пло́ти мое́й: но, Бога и Спáса ми́ру и Избáвителя неду́гов ро́ждшая, Тебе́ молю́ся, Благо́й: от тли неду́г возстáви мя.</p>
            
            <p><br>
            <strong>Кондaк, глас 6</strong></p>
            
            <p>Предстáтельство христиа́н непосты́дное, ходáтайство ко Творцу́ непрело́жное, не пре́зри гре́шных моле́ний глáсы, но предвари́, яко Благáя, на по́мощь нас, ве́рно зову́щих Ти; ускори́ на моли́тву, и потщи́ся на умоле́ние, предстáтельствующи при́сно, Богоро́дице, чту́щих Тя.</p>
            
            <p><br>
            <strong>Другой кондaк, глас тот же</strong></p>
            
            <p>Не и́мамы ины́я по́мощи, не и́мамы ины́я наде́жды, ра́зве Тебе, Пречи́стая Дево. Ты нам помози́, на Тебе́ наде́емся, и Тобо́ю хвáлимся, Твои́ бо есмы́ рабы́, да не постыди́мся.</p>
            
            <p><br>
            <strong>Стихира, глас тот же</strong></p>
            
            <p>Не вве́ри мя челове́ческому предстáтельству, Пресвята́я Влады́чице, но приими́ моле́ние раба Твоего́: скорбь бо обдержи́т мя, терпе́ти не могу́ де́монскаго стреля́ния, покро́ва не и́мам, ниже́ где прибе́гну, окая́нный, всегда́ побеждáемь, и утеше́ния не и́мам, ра́зве Тебе, Влады́чице ми́ра, уповáние и предстáтельство ве́рных, не пре́зри моле́ние мое́, поле́зно сотвори́.</p>
            
            <p><br>
            <strong>Песнь 7</strong></p>
            
            <p><em>Ирмо́с:</em> От Иуде́и доше́дше о́троцы, в Вавило́не иногдá, ве́рою Тро́ическою плáмень пе́щный попрáша, пою́ще: отце́в Боже, благослове́н еси́.</p>
            
            <p>Пресвята́я Богоро́дице, спаси́ нас.</p>
            
            <p>На́ше спасе́ние я́коже восхоте́л еси́, Спáсе, устро́ити, во утро́бу Де́выя всели́лся еси́, Юже ми́ру предстáтельницу показа́л еси́: оте́ц наших Бо́же, благослове́н еси́.</p>
            
            <p>Пресвята́я Богоро́дице, спаси́ нас.</p>
            
            <p>Воли́теля ми́лости, Его́же родилá еси, Мáти чи́стая, умоли́ избáвитися от прегреше́ний и душе́вных скверн ве́рою зову́щим: оте́ц наших Бо́же, благослове́н еси́.</p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>Сокро́вище спасе́ния и Исто́чник нетле́ния, Тя ро́ждшую, и столп утвержде́ния, и дверь покая́ния, зову́щим показа́л еси́: оте́ц наших Бо́же, благослове́н еси́.</p>
            
            <p>И ны́не и при́сно и во ве́ки веко́в. Ами́нь.</p>
            
            <p>Теле́сныя сла́бости и душе́вныя неду́ги, Богороди́тельнице, любо́вию приступáющих к кро́ву Твоему́, Де́во, исцели́ти сподо́би, Спáса Христа́ нам ро́ждшая.</p>
            
            <p><br>
            <strong>Песнь 8</strong></p>
            
            <p><em>Ирмо́с:</em> Царя́ Небе́снаго, Его́же пою́т во́и áнгельстии, хвали́те и превозноси́те во вся ве́ки.</p>
            
            <p>Пресвята́я Богоро́дице, спаси́ нас.</p>
            
            <p>По́мощи я́же от Тебе́ тре́бующия не пре́зри, Де́во, пою́щия и превознося́щия Тя во ве́ки.</p>
            
            <p>Пресвята́я Богоро́дице, спаси́ нас.</p>
            
            <p>Неможе́ние души́ моея́ исцеля́еши и теле́сныя боле́зни, Де́во, да Тя прослáвлю, Чи́стая, во ве́ки.</p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>Исцеле́ний бога́тство изливáеши ве́рно пою́щим Тя, Де́во, и превознося́щим неизрече́нное Твое́ рождество́.</p>
            
            <p>И ны́не и при́сно и во ве́ки веко́в. Ами́нь.</p>
            
            <p>Напaстей Ты прилоги отгоняеши и страстей находы, Дево: темже Тя поем во вся веки.</p>
            
            <p><br>
            <strong>Песнь 9</strong></p>
            
            <p><em>Ирмо́с:</em> Вои́стинну Богоро́дицу Тя испове́дуем, спасе́ннии Тобо́ю, Де́во Чи́стая, с безпло́тными ли́ки Тя величáюще.</p>
            
            <p>Пресвята́я Богоро́дице, спаси́ нас.</p>
            
            <p>То́ка слез мои́х не отврати́ся, Яже от вся́каго лица́ вся́ку сле́зу отъе́мшаго, Де́во, Христа́ ро́ждшая.</p>
            
            <p>Пресвята́я Богоро́дице, спаси́ нас.</p>
            
            <p>Ра́дости мое́ се́рдце испо́лни, Де́во, Яже ра́дости прие́мшая исполне́ние, грехо́вную печа́ль потребля́ющи.</p>
            
            <p>Пресвята́я Богоро́дице, спаси́ нас.</p>
            
            <p>Пристáнище и предстáтельство к Тебе́ прибегáющих бу́ди, Де́во, и стена́ неруши́мая, прибе́жище же и покро́в и весе́лие.</p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>Све́та Твоего́ заря́ми просвети́, Де́во, мрак неве́дения отгоня́ющи, благове́рно Богоро́дицу Тя испове́дающих.</p>
            
            <p>И ны́не и при́сно и во ве́ки веко́в. Ами́нь.</p>
            
            <p>На ме́сте озлобле́ния не́мощи смири́вшагося, Де́во, исцели́, из нездрáвия во здрáвие претворя́ющи.</p>
            
            <p><br>
            <strong>Стихиры, глас 2</strong></p>
            
            <p>Вы́сшую небе́с и чи́стшую све́тлостей со́лнечных, избáвльшую нас от кля́твы, Влады́чицу ми́ра пе́сньми почти́м.</p>
            
            <p>От мно́гих мои́х грехо́в немощству́ет те́ло, немощству́ет и душа́ моя́; к Тебе́ прибегáю, Благодáтней, наде́ждо ненаде́жных, Ты ми помози́.</p>
            
            <p>Влады́чице и Мáти Избáвителя, приими́ моле́ние недосто́йных раб Твои́х, да ходáтайствуеши к Ро́ждшемуся от Тебе́; о, Влады́чице ми́ра, бу́ди Ходáтаица!</p>
            
            <p>Пое́м приле́жно Тебе́ песнь ны́не, всепе́той Богоро́дице, рáдостно: со Предте́чею и все́ми святы́ми моли́, Богоро́дице, е́же уще́дрити ны.</p>
            
            <p>Вся áнгелов во́инства, Предте́че Госпо́день, апо́столов двоенадеся́тице, святи́и вси с Богоро́дицею, сотвори́те моли́тву, во е́же спасти́ся нам.</p>
            
            <p><br>
            <strong>Молитвы ко Пресвятой Богородице</strong></p>
            
            <p>Пресвята́я Богоро́дице, спаси́ мя.</p>
            
            <p>Цари́це моя́ преблагáя, наде́ждо моя́ Богоро́дице, прия́телище си́рых и стра́нных предстáтельнице, скорбя́щих рáдосте, оби́димых покрови́тельнице! Зри́ши мою́ беду́, зри́ши мою́ скорбь, помози́ ми я́ко не́мощну, окорми́ мя я́ко стрáнна. Оби́ду мою́ ве́си, разреши́ ту, я́ко во́лиши: я́ко не и́мам ины́я по́мощи ра́зве Тебе́, ни ины́я предстáтельницы, ни благи́я уте́шительницы, то́кмо Тебе́, о Богомáти, я́ко да сохрани́ши мя и покры́еши во ве́ки веко́в. Ами́нь.</p>
            
            <p>К кому́ возопию́, Влады́чице? К кому́ прибе́гну в го́рести мое́й, áще не к Тебе́, Цари́це Небе́сная? Кто плач мой и воздыхáние мое́ прии́мет, áще не Ты, Пренепоро́чная, наде́ждо христиа́н и прибе́жище нам&nbsp;гре́шным? Кто пáче Тебе́ в напáстех защити́т? Услы́ши у́бо стенáние мое́, и приклони́ у́хо Твое́ ко мне, Влады́чице Мáти Бо́га моего́, и не пре́зри мене́, тре́бующаго Твоея́ по́мощи, и не отри́ни мене́, гре́шнаго. Вразуми́ и научи́ мя, Цари́це Небе́сная; не отступи́ от мене́, раба́ Твоего́, Влады́чице, за роптáние мое́, но бу́ди мне Мáти и засту́пница. Вручáю себе́ ми́лостивому покро́ву Твоему́: приведи́ мя&nbsp;гре́шнаго&nbsp;к ти́хой и безмяте́жной жи́зни, да плáчуся о гресе́х мои́х. К кому́ бо прибе́гну пови́нный аз, áще не к Тебе́, уповáнию и прибе́жищу гре́шных, наде́ждою на неизрече́нную ми́лость Твою́ и щедро́ты Твоя́ окриля́емь? О, Влады́чице Цари́це Небе́сная! Ты мне уповáние и прибе́жище, покро́в и заступле́ние и по́мощь. Цари́це моя́ преблагáя и ско́рая засту́пнице! Покры́й Твои́м ходáтайством моя́ прегреше́ния, защити́ мене́ от враг ви́димых и неви́димых; умягчи́ сердца́ злых челове́к, возстаю́щих на мя. О, Мáти Го́спода моего́ Творцá! Ты еси́ ко́рень де́вства и неувядáемый цвет чистоты́. О, Богороди́тельнице! Ты подáждь ми по́мощь немощству́ющему плотски́ми страстьми́ и боле́знующему се́рдцем, еди́но бо Твое́ и с Тобо́ю Твоего́ Сы́на и Бо́га на́шего и́мам заступле́ние; и Твои́м пречу́дным заступле́нием да избáвлюся от вся́кия беды́ и напáсти, о Пренепоро́чная и Преслáвная Бо́жия Мáти Мари́е. Те́мже со уповáнием глаго́лю и вопию́: ра́дуйся, Благодáтная, ра́дуйся, Обрáдованная; ра́дуйся, Преблагословенная, Госпо́дь с Тобо́ю.</p>
            </div>
    </main>
    
</body>
</html>