<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Канон покаянний Іісусу Христу</title>
    <link rel="stylesheet" href="style.css">
</head>
<body>
    <main>
        <h2>Канон покаянний Іісусу Христу</h2>
        <div id="node-42" class="node">
            <div class="content">                
            
            <p><strong>Глас 6</strong></p>
            
            <p><strong>Песнь 1</strong></p>
            
            <p><em>Ирмо́с:</em> Яко по су́ху пешеше́ствовав Изра́иль, по бе́здне стопа́ми, гони́теля фарао́на ви́дя потопля́ема, Богу побе́дную песнь пои́м, вопия́ше.</p>
            
            <p><em>Припев:</em> Поми́луй мя, Боже, поми́луй мя.</p>
            
            <p>Ны́не приступи́х аз гре́шный и обремене́нный к Тебе, Влады́це и Богу моему́; не сме́ю же взира́ти на не́бо, то́кмо молю́ся, глаго́ля: даждь ми, Го́споди, ум, да пла́чуся дел моих горько.</p>
            
            <p><em>Припев:</em> Поми́луй мя, Боже, поми́луй мя.</p>
            
            <p>О, го́ре мне гре́шному! Па́че всех челове́к окая́нен есмь, покая́ния несть во мне; даждь ми, Го́споди, сле́зы, да пла́чуся дел моих го́рько.</p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>Безу́мне, окая́нне челове́че, в ле́ности вре́мя губи́ши; помы́сли житие́ твое́, и обрати́ся ко Го́споду Богу, и пла́чися о де́лех твои́х го́рько.</p>
            
            <p>И ны́не и при́сно и во ве́ки веко́в. Ами́нь.</p>
            
            <p>Мати Божия Пречистая, воззри на мя грешного, и от сети диаволи избави мя, и на путь покаяния настави мя, да плачуся дел моих горько.</p>
            
            <p><br>
            <strong>Песнь 3</strong></p>
            
            <p><em>Ирмо́с:</em> Несть свят, я́коже Ты, Го́споди Бо́же мой, вознесы́й рог ве́рных Твои́х, Бла́же, и утверди́вый нас на ка́мени испове́дания Твоего́.</p>
            
            <p>Поми́луй мя, Боже, поми́луй мя.</p>
            
            <p>Внегда́ поста́влени бу́дут престо́ли на суди́щи стра́шнем, тогда всех челове́к дела́ облича́тся; го́ре та́мо будет гре́шным, в му́ку отсыла́емым; и то ве́дущи, душе́ моя, пока́йся от злых дел твои́х.</p>
            
            <p>Поми́луй мя, Боже, поми́луй мя.</p>
            
            <p>Пра́ведницы возра́дуются, а гре́шнии воспла́чутся, тогда́ никто́же возмо́жет помощи́ нам, но дела́ на́ша осу́дят нас;&nbsp;те́мже пре́жде конца́ пока́йся от злых дел твои́х.</p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>Увы́ мне великогре́шному, и́же де́лы и мы́сльми оскверни́вся, ни ка́пли слез име́ю от жестосе́рдия; ны́не возни́кни от земли́, душе́ моя, и пока́йся от злых дел твои́х.</p>
            
            <p>И ны́не и при́сно и во ве́ки веко́в. Ами́нь.</p>
            
            <p>Се, взыва́ет, Госпоже́, Сын Твой, и поуча́ет нас на до́брое, аз же гре́шный добра́ всегда́ бе́гаю; но Ты, Ми́лостивая, поми́луй мя, да пока́юся от злых мои́х дел.</p>
            
            <p><br>
            <strong>Седа́лен, глас 6</strong></p>
            
            <p>Помышля́ю день стра́шный и пла́чуся дея́ний мои́х лука́вых: ка́ко отвеща́ю Безсме́ртному Царю́, или ко́им дерзнове́нием воззрю́ на Судию́, блу́дный аз? Благоутро́бный О́тче, Сыне Единоро́дный и Ду́ше Святы́й, поми́луй мя.</p>
            
            <p>Сла́ва Отцу́ и Сы́ну и Свято́му Ду́ху, и ны́не и при́сно и во ве́ки веко́в. Ами́нь.</p>
            
            <p><strong>Богоро́дичен</strong></p>
            
            <p>Свя́зан мно́гими ны́не плени́цами грехо́в и содержи́мь лю́тыми страстьми́ и беда́ми, к Тебе прибега́ю, моему́ спасе́нию, и вопию́: помози́ ми, Де́во, Ма́ти Бо́жия.</p>
            
            <p><br>
            <strong>Песнь 4</strong></p>
            
            <p><em>Ирмо́с:</em> Христо́с моя си́ла, Бог и Госпо́дь, честна́я Це́рковь боголе́пно пое́т, взыва́ющи от смы́сла чи́ста, о Го́споде пра́зднующи.</p>
            
            <p>Поми́луй мя, Боже, поми́луй мя.</p>
            
            <p>Широ́к путь зде и уго́дный сла́сти твори́ти, но го́рько бу́дет в после́дний день, егда́ душа́ от те́ла разлуча́тися бу́дет: блюди́ся от сих, челове́че, Ца́рствия ра́ди Бо́жия.</p>
            
            <p>Поми́луй мя, Боже, поми́луй мя.</p>
            
            <p>Почто́ убо́гаго оби́диши, мзду нае́мничу уде́ржуеши, бра́та твоего́ не лю́биши, блуд и го́рдость го́ниши? Оста́ви у́бо сия́, душе́ моя, и пока́йся Ца́рствия ра́ди Бо́жия.</p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>О, безу́мный челове́че, доко́ле углеба́еши, яко пчела́, собира́ющи бога́тство твое́? Вско́ре бо поги́бнет, яко прах и пе́пел: но бо́лее взыщи́ Ца́рствия Бо́жия.</p>
            
            <p>И ны́не и при́сно и во ве́ки веко́в. Ами́нь.</p>
            
            <p>Госпоже́ Богоро́дице, поми́луй мя гре́шнаго, и в доброде́тели укрепи́, и соблюди́ мя, да на́глая смерть не похи́тит мя негото́ваго, и доведи́ мя, Де́во, Ца́рствия Бо́жия.</p>
            
            <p><br>
            <strong>Песнь 5</strong></p>
            
            <p><em>Ирмо́с:</em> Бо́жиим све́том Твои́м, Бла́же, у́тренюющих Ти ду́ши любо́вию озари́, молю́ся, Тя ве́дети, Сло́ве Бо́жий, и́стиннаго Бога, от мра́ка грехо́внаго взыва́юща.</p>
            
            <p>Поми́луй мя, Боже, поми́луй мя.</p>
            
            <p>Воспомяни́, окая́нный челове́че, ка́ко лжам, клевета́м, разбо́ю, не́мощем, лю́тым звере́м, грехо́в ра́ди порабоще́н еси́; душе́ моя́ гре́шная, того́ ли восхоте́ла еси́?</p>
            
            <p>Поми́луй мя, Боже, поми́луй мя.</p>
            
            <p>Трепе́щут ми у́ди, все́ми бо сотвори́х вину́: очи́ма взира́яй, уши́ма слы́шай, язы́ком зла́я глаго́ляй, всего́ себе́ гее́нне предая́й; душе́ моя гре́шная, сего́ ли восхоте́ла еси́?</p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>Блудника́ и разбо́йника ка́ющася прия́л еси́, Спа́се, аз же еди́н ле́ностию грехо́вною отягчи́хся и злым дело́м порабо́тихся, душе́ моя́ гре́шная, сего́ ли восхоте́ла еси́?</p>
            
            <p>И ны́не и при́сно и во ве́ки веко́в. Ами́нь.</p>
            
            <p>Ди́вная и ско́рая помо́щнице всем челове́ком, Ма́ти Бо́жия, помози́ мне недосто́йному, душа́ бо моя гре́шная того́ восхоте́.</p>
            
            <p><br>
            <strong>Песнь 6</strong></p>
            
            <p><em>Ирмо́с:</em> Жите́йское мо́ре, воздвиза́емое зря напа́стей бу́рею, к ти́хому приста́нищу Твоему́ прите́к, вопию́ Ти: возведи́ от тли живо́т мой, Многоми́лостиве.</p>
            
            <p>Поми́луй мя, Боже, поми́луй мя.</p>
            
            <p>Житие́ на земли́ блу́дно пожи́х и ду́шу во тьму́ преда́х, ны́не у́бо молю́ Тя, Ми́лостивый Влады́ко: свободи́ мя от рабо́ты сея́ вра́жия, и даждь ми ра́зум твори́ти во́лю Твою́.</p>
            
            <p>Поми́луй мя, Боже, поми́луй мя.</p>
            
            <p>Кто твори́т такова́я, я́коже аз? Якоже бо свиния́ лежи́т в калу́, та́ко и аз греху́ служу́. Но Ты, Го́споди, исто́ргни мя от гну́са сего́ и даждь ми се́рдце твори́ти за́поведи Твоя́.</p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>Воспряни́, окая́нный челове́че, к Богу, воспомяну́в своя́ согреше́ния, припа́дая ко Творцу́, слезя́ и стеня́; То́й же, я́ко милосе́рд, даст ти ум зна́ти во́лю Свою́.</p>
            
            <p>И ны́не и при́сно и во ве́ки веко́в. Ами́нь.</p>
            
            <p>Богоро́дице Де́во, от ви́димаго и неви́димаго зла сохрани́ мя, Пречи́стая, и приими́ моли́твы моя́, и донеси́ я́ Сы́ну Твоему́, да даст ми ум твори́ти во́лю Его́.</p>
            
            <p><br>
            <strong>Конда́к</strong></p>
            
            <p>Душе́ моя, почто́ греха́ми богате́еши, почто́ во́лю диа́волю твори́ши, в чесо́м наде́жду полага́еши? Преста́ни от сих и обрати́ся к Богу с пла́чем, зову́щи: милосе́рде Го́споди, поми́луй мя гре́шнаго.</p>
            
            <p><br>
            <strong>Икос</strong></p>
            
            <p>Помы́сли, душе́ моя, го́рький час сме́рти и стра́шный суд Творца́ твоего́ и Бога: а́нгели бо гро́знии по́ймут тя, душе́, и в ве́чный огнь введу́т: у́бо пре́жде сме́рти пока́йся, вопию́щи: Го́споди, поми́луй мя гре́шнаго.</p>
            
            <p><br>
            <strong>Песнь 7</strong></p>
            
            <p><em>Ирмо́с:</em> Росода́тельну у́бо пещь соде́ла а́нгел преподо́бным отроко́м, халде́и же опаля́ющее веле́ние Бо́жие, мучи́теля увеща́ вопи́ти: благослове́н еси́, Боже оте́ц на́ших.</p>
            
            <p>Поми́луй мя, Боже, поми́луй мя.</p>
            
            <p>Не наде́йся, душе́ моя, на тле́нное бога́тство и на непра́ведное собра́ние, вся бо сия́ не в́еси кому́ оста́виши, но возопи́й: поми́луй мя, Христе́ Боже, недосто́йнаго.</p>
            
            <p>Поми́луй мя, Боже, поми́луй мя.</p>
            
            <p>Не упова́й, душе́ моя, на теле́сное здра́вие и на скоромимоходя́щую красоту́, ви́диши бо, яко си́льнии и млади́и умира́ют; но возопи́й: поми́луй мя, Христе́ Боже, недосто́йнаго.</p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>Воспомяни́, душе́ моя, ве́чное житие́, Ца́рство Небе́сное, угото́ванное святы́м, и тьму кроме́шную и гнев Бо́жий злым, и возопи́й: поми́луй мя, Христе́ Боже, недосто́йнаго.</p>
            
            <p>И ны́не и при́сно и во ве́ки веко́в. Ами́нь.</p>
            
            <p>Припади́, душе́ моя, к Бо́жией Ма́тери и помоли́ся Той, есть бо ско́рая помо́щница ка́ющимся, умо́лит Сы́на Христа Бога, и поми́лует мя недосто́йнаго.</p>
            
            <p><br>
            <strong>Песнь 8</strong></p>
            
            <p><em>Ирмо́с:</em> Из пла́мене преподо́бным ро́су источи́л еси́ и пра́веднаго же́ртву водо́ю попали́л еси́: вся бо́ твори́ши, Христе́, то́кмо е́же хоте́ти. Тя превозно́сим во вся ве́ки.</p>
            
            <p>Поми́луй мя, Боже, поми́луй мя.</p>
            
            <p>Ка́ко не и́мам пла́катися, егда́ помышля́ю смерть, ви́дех бо во гро́бе лежа́ща бра́та моего́, безсла́вна и безобра́зна? Что у́бо ча́ю, и на что наде́юся? То́кмо даждь ми, Го́споди, пре́жде конца́ покая́ние. <em>(Дважды)</em></p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>Ве́рую, яко прии́деши суди́ти живы́х и ме́ртвых, и вси во свое́м чи́ну ста́нут, ста́рии и млади́и, влады́ки и кня́зи, де́вы и свяще́нницы; где обря́щуся аз? Сего́ ра́ди вопию́: даждь ми, Го́споди, пре́жде конца́ покая́ние.</p>
            
            <p>И ны́не и при́сно и во ве́ки веко́в. Ами́нь.</p>
            
            <p>Пречи́стая Богоро́дице, приими́ недосто́йную моли́тву мою и сохрани́ мя от на́глыя сме́рти, и да́руй ми пре́жде конца́ покая́ние.</p>
            
            <p><br>
            <strong>Песнь 9</strong></p>
            
            <p><em>Ирмо́с:</em> Бога челове́ком невозмо́жно ви́дети, на Него́же не сме́ют чи́ни а́нгельстии взира́ти; Тобо́ю же, Всечи́стая, яви́ся челове́ком Сло́во Воплоще́нно, Его́же велича́юще, с небе́сными во́и Тя ублажа́ем.</p>
            
            <p>Поми́луй мя, Боже, поми́луй мя.</p>
            
            <p>Ны́не к вам прибега́ю, а́нгели, а́рхангели и вся Небе́сныя Си́лы, у Престо́ла Бо́жия стоя́щии, моли́теся ко Творцу́ своему́, да изба́вит ду́шу мою́ от му́ки ве́чныя.</p>
            
            <p>Поми́луй мя, Боже, поми́луй мя.</p>
            
            <p>Ны́не пла́чуся к вам, святи́и патриа́рси, ца́рие и проро́цы, апо́столи и святи́телие и вси избра́ннии Христо́вы: помози́те ми на суде́, да спасе́т ду́шу мою́ от си́лы вра́жия.</p>
            
            <p>Сла́ва Отцу́ и Сы́ну и Свято́му Ду́ху.</p>
            
            <p>Ны́не к вам воздежу́ ру́це, святи́и му́ченицы, пусты́нницы, де́вственницы, пра́ведницы и вси святи́и, моля́щиися ко Го́споду за весь мир, да поми́лует мя в час сме́рти моея́.</p>
            
            <p>И ны́не и при́сно и во ве́ки веко́в. Ами́нь.</p>
            
            <p>Ма́ти Божия, помози́ ми, на Тя си́льне наде́ющемуся, умоли́ Сына Своего́, да поста́вит мя недосто́йнаго одесну́ю Себе́, егда́ ся́дет судя́й живы́х и ме́ртвых, ами́нь.</p>
            
            <p><br>
            <strong>Молитва</strong></p>
            
            <p>Го́споди Иису́се Христе́, Сы́не Бо́жий, поми́луй мя гре́шнаго.</p>
            
            <p>Влады́ко Христе́ Бо́же, Иже страстьми́ Свои́ми стра́сти моя исцели́вый и я́звами Свои́ми я́звы моя уврачева́вый, да́руй мне, мно́го Тебе прегреши́вшему, сле́зы умиле́ния; сраствори́ моему́ те́лу от обоня́ния 
            Животвор́ящаго Те́ла Твоего́, и наслади́ ду́шу мою Твое́ю Честно́ю Кро́вию от го́рести, е́юже мя сопроти́вник напои́; возвы́си мой ум к Тебе́, до́лу пони́кший, и возведи́ от про́пасти поги́бели: яко не и́мам покая́ния, не и́мам умиле́ния, не и́мам слезы́ уте́шительныя, возводя́щия ча́да ко своему́ насле́дию. Омрачи́хся умо́м в жите́йских страсте́х, не могу́ воззре́ти к Тебе в боле́зни, не могу́ согре́тися слеза́ми, яже к Тебе любве́. Но, Влады́ко Го́споди Иису́се Христе́, сокро́вище благи́х, да́руй мне покая́ние всеце́лое и се́рдце люботру́дное во взыска́ние Твое́, да́руй мне благода́ть Твою и обнови́ во мне зра́ки Твоего́ о́браза. Оста́вих Тя, не оста́ви мене́; изы́ди на взыска́ние мое́, возведи́ к па́жити Твое́й и сопричти́ мя овца́м избра́ннаго Твоего́ ста́да, воспита́й мя с ни́ми от зла́ка Боже́ственных Твои́х Та́инств, моли́твами Пречи́стыя Твоея́ Ма́тере и всех святы́х Твои́х. Ами́нь.</p>            

    </main>    
</body>
</html>