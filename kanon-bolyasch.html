<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Канон за болящего, глас 3-й</title>
    <link rel="stylesheet" href="style.css">
</head>
<body>
    <main>
        <h2>Канон за болящего, глас 3-й</h2>
        <div class="node-body"><p><strong>Песнь 1</strong></p>

            <p><em>Ирмо́с:</em> Пресекаемое море жезлом древле, Израиль пройде яко по пустыни, и крестообразно яве предуготовляет стези. Сего ради поим во хвалении чудному Богу нашему, яко прославися.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>В день печали, нашедшия на ны, к Тебе, Христе Спасе, припадающе, Твоея милости просим. Облегчи болезнь раба Твоего, изреки нам яко и сотнику: иди, се здрав есть отрок твой.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>Мольбы и моления, с воздыханием к Тебе вопием, Сыне Божий, помилуй нас. Воздвигни со одра лежащаго, яко разслабленнаго словом: возьми одр твой, глаголя, отпущаются ти греси твои.</p>
            
            <p>Слава Отцу и Сыну и Святому Духу.</p>
            
            <p>Твоего, Христе, образа подобию поклоняющеся, верою целуем, и болящему здравия просим, подражающе кровоточивей, яже подольца риз Твоих коснуся, и исцеление недуга прият.</p>
            
            <p>И ныне и присно и во веки веков. Аминь.</p>
            
            <p>Пречистая Госпоже Богородице, всем известная Помощница, не презри нас к Тебе припадающих, моли яко блага Твоего Сына и Бога нашего, дати здравие болящему, да Тя с нами прославляет.</p>
            
            <p><br>
            <strong>Песнь 3</strong></p>
            
            <p><em>Ирмо́с:</em> Иже от не сущих вся приведый, словом созидаемая, совершаемая духом, Вседержителю Вышний, в любви Твоей утверди мене.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>Иже от тяжких болезней на земли повержен, к Тебе, Христе, с нами вопиет, подаждь здравие телеси его, яко же Иезекии плакавшуся к Тебе.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>Призри, Господи, на наше смирение, и не помяни беззаконий наших, но веры ради болящаго, яко прокаженнаго словом исцели ему болезнь, да Твое, Христе Боже, славится имя.</p>
            
            <p>Слава Отцу и Сыну и Святому Духу.</p>
            
            <p>Церковь, юже еси освятил, на ту, Христе, не даждь поношения, но воздвигни невидимо в недузе на одре лежащаго, в нейже молим Ти ся: да не рекут невернии, где есть Бог их.</p>
            
            <p>И ныне и присно и во веки веков. Аминь.</p>
            
            <p>К Твоему пречистому, Богородице, образу руце воздеюще вопием, услыши раб Твоих молитву и спаси в болезни лежащаго, да от болезни востав, воздаст обеты, яже в печали глаголаша уста его.</p>
            
            <p><br>
            <strong>Седален, глас 8-й:</strong></p>
            
            <p>На одре греховнем&nbsp;лежаща мя, и страстьми уязвена, и якоже воздвигл еси Петрову тещу и спасе разслабленнаго носима со одром, тако и ныне посети, Милостиве, болящаго, понесый недуги рода нашего. Тебе Единаго вемы, терпелива и милосерда, милостива Врача душам и телесем, Христа Бога нашего, наводяща недуги и паки исцеляюща, подавающа прощение кающимся о согрешениих, Единаго Милосердаго и Милостиваго.</p>
            
            <p>Слава Отцу и Сыну и Святому Духу.</p>
            
            <p>Аз грешный плачуся на одре своем лежа, прощение ми подаждь, Христе Боже, и от болезни сея воздвигни мя, и яже есмь от юности грехи сотворил, избыти ми сих молитвами Богородицы даруй.</p>
            
            <p>И ныне и присно и во веки веков. Аминь.</p>
            
            <p>Умилосердися и спаси мя, воздвигни мя от одра болезненнаго, мощь бо моя во мне изнеможе и весь нечаянием одержим есмь, Мати Божия Пречистая, исцели недугующа люте, Ты бо еси Помощница Христианом.</p>
            
            <p><br>
            <strong>Песнь 4</strong></p>
            
            <p><em>Ирмо́с:</em> Положил еси к нам твердую любовь, Господи: Единороднаго бо Твоего Сына за ны на смерть дал еси, темже Ти зовем благодаряще: слава силе Твоей, Господи.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>Уже отчаянна лютым недугом и к смерти приближившася, возврати, Христе, на живот и даждь плачущимся утеху, да вси прославляем Твоя святая чудеса.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>К Тебе, Творче, каемся в своих гресех, яко не хощеши смерти грешничи, оживи, уздрави болящаго, да востав послужит Ти, исповедуя с нами Твою благость.</p>
            
            <p>Слава Отцу и Сыну и Святому Духу.</p>
            
            <p>Слезы Манассиины, Ниневитян покаяние, Давидово исповедание приим, вскоре спасл еси, и наши молитвы ныне приими, даждь здравие болящему, о нем же Тя молим.</p>
            
            <p>И ныне и присно и во веки веков. Аминь.</p>
            
            <p>Подаждь нам Твою милость, Госпоже, всегда на Тя надеющимся, испроси здравие болящему, врачебнии Твои руце с Предтечею, Богородице, ко Господу Богу простирающи.</p>
            
            <p><br>
            <strong>Песнь 5</strong></p>
            
            <p><em>Ирмо́с:</em> На земли Невидимый явился еси, и человеком волею сожил еси Непостижимый, и к Тебе утренююще, воспеваем Тя, Человеколюбче.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>Дщерь Иаирову уже умершу, яко Бог оживил еси, и ныне возведи, Христе Боже, от врат смертных болящаго, Ты бо еси Путь и Живот всем.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>Сына вдовича оживив Спасе, и тоя слезы преложив на радость, спаси от недуга тлеющаго раба Твоего, да и наша скорбь и болезнь на радость приидет.</p>
            
            <p>Слава Отцу и Сыну и Святому Духу.</p>
            
            <p>Огненну болезнь тещи Петрове прикосновением Твоим исцелив, и ныне возстави болящаго раба Твоего, да востав яко и она, послужит Ти.</p>
            
            <p>И ныне и присно и во веки веков. Аминь.</p>
            
            <p>Скорбнии, смиреннии, грешнии, не имущии дерзновения к Тебе, Пречистая Богомати, вопием, умоли Сына Твоего Христа дати болящему здравие телеси.</p>
            
            <p><br>
            <strong>Песнь 6</strong></p>
            
            <p><em>Ирмо́с:</em> Бездна последняя грехов обыде мя, и исчезает дух мой: но прострый, Владыко, высокую Твою мышцу, яко Петра мя, Управителю, спаси.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>Бездну милосердия и милости имея, Христе Боже, услыши моления раб Твоих. Ты бо еси Петром Тавифу воскресил, Ты и ныне в болезни лежащаго воздвигни, послушав церковных молитвенник.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>Врачу душам и телесем нашим, понесый недуги всего мира, Христе, и Енея Петром&nbsp;исцеливый, Ты и ныне болящаго исцели святых апостол молитвами.</p>
            
            <p>Слава Отцу и Сыну и Святому Духу.</p>
            
            <p>Преложи, Христе, на радость рыдание о недужнем скорбящем, да Твою получивше милость, внидут в дом Твой со обетными дарми, славяще Тя в Троице Единаго Бога.</p>
            
            <p>И ныне и присно и во веки веков. Аминь.</p>
            
            <p>Приидите, о друзи, поклонимся молящеся о болящем Божией Матери. Та бо имеет власть недужныя исцеляти, со безмездникома вкупе, духовным невидимо помазующе маслом.</p>
            
            <p><br>
            <strong>Кондак, глас 3-й:</strong></p>
            
            <p>Душу мою, Господи, во гресех всяческих, безместными деяньми разслаблену воздвигни божественным Твоим человеколюбием, яко же и разслабленнаго воздвигл еси древле, да зову Ти спасаем: щедре Христе, даждь ми изцеление.</p>
            
            <p><br>
            <strong>Икос:</strong></p>
            
            <p>Иже руки Своей горстию содержай концы, Иисусе Боже, Иже Отцу собезначальный и Духу Святому совладычествуя, яко плотию явился еси недуги исцеляя и страсти очистил еси, слепыя просветил еси, и разслабленнаго словом Божественным совоставил еси, сего право ходяща сотворив и одр повелел еси на рамо взяти. Темже вси с ним воспеваем и поем: щедре Христе, даждь ми иcцеление.</p>
            
            <p><br>
            <strong>Песнь 7</strong></p>
            
            <p><em>Ирмо́с:</em> Прежде образу златому, персидскому чтилищу отроцы не поклонишася, трие поюще посреде пещи: отцев Боже, благословен еси.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>О, Кресте Пресвятый Христов, честное Древо Животное. Тобою смерть погибе и мертвии воскресоша, и ныне болящаго изцели и оживи, якоже при Елене умершую девицу.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>Долгую и лютую болезнь Иовлю на гноищи и в червех, того молящася, словом изцелил еси, Господи. И ныне же в церкви о болящем молим Тя: яко благ, изцели невидимо молитвами святых Твоих.</p>
            
            <p>Слава Отцу и Сыну и Святому Духу.</p>
            
            <p>Вси вемы, яко умрети нам есть, Тебе Богу тако изволившу, но на мало время, Милостиве, здравия просим болящему, премени от смерти на живот, даждь скорбящим утеху.</p>
            
            <p>И ныне и присно и во веки веков. Аминь.</p>
            
            <p>Пособствуй и помогай нашему сиротству, Богородице, Ты бо веси время и час, когда умолити Сына Твоего и Бога нашего, дати болящему здравие и прощение от всех грех.</p>
            
            <p><br>
            <strong>Песнь 8</strong></p>
            
            <p><em>Ирмо́с:</em> Служити Живому Богу, в Вавилоне отроцы претерпевше, о мусикийских органех нерадиша, и посреде пламене стояще, боголепную песнь воспеваху, глаголюще: благословите вся дела Господня Господа.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>Милость покажи, Владыко, в болезни раба Твоего, и скоро изцели, милостиве Христе Боже, и аще смерти не предаждь судней, да Ти покаяние воздаст. Сам бо рекл еси: не хощу смерти грешничи.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>Господи милостиве, Твоя преславная чудеса да и до нас ныне достигнут: бесы прожени, недуги погуби, раны изцели, болезни уврачуй, и потворы и чародеяния и всякия язи избави ны.</p>
            
            <p>Слава Отцу и Сыну и Святому Духу.</p>
            
            <p>Запретивый, Христе, морским ветром, и страх ученик на радость преложивый, и ныне запрети тяжким болезнем, труждающим раба Твоего, да вси возвеселимся хваляща Тя во веки.</p>
            
            <p>И ныне и присно и во веки веков. Аминь.</p>
            
            <p>Избави, Богородице, от обышедших ны печалей, различных недуг, отравы же и чародейства, и бесовскаго мечтания, и от навета злых человек и от напрасныя смерти, молим Ти ся.</p>
            
            <p><br>
            <strong>Песнь 9</strong></p>
            
            <p><em>Ирмо́с:</em> На Синайстей горе виде Тя в купине Моисей, неопально огнь Божества заченшую во чреве: Даниил же Тя виде гору несекомую, жезл прозябший, Исайа взываше, от корене Давидова.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>Источниче жизни, подателю, Христе, милости, не отврати лица Твоего от нас. Облегчи болезнь утруженому болезнию, и воздвигни яко Фаддеом Авгаря, да присно Тебе славит со Отцем и Святым Духом.</p>
            
            <p><em>Припев:</em> Милостиве Господи, услыши молитву раб Твоих, молящихся Тебе.</p>
            
            <p>Евангельскому верующе гласу, Твоего ищем обета, Христе: просите бо, рече, и дастся вам. Тем и ныне предстояще молим Тя, возстави со одра здрава лютым повержена недугом, да Тя с нами вкупе величает.</p>
            
            <p>Слава Отцу и Сыну и Святому Духу.</p>
            
            <p>Мучимый недугом, внутрь невидимыми ранами, Тебе, Христе, с нами вопиет, не нам, Господи, не нас ради, вси бо мы исполнены грехов, но Матерними Твоими и Предтечевыми молитвами даждь исцеление болящему, да Тя вси возвеличим.</p>
            
            <p>И ныне и присно и во веки веков. Аминь.</p>
            
            <p>Божия Мати Пречистая, со всеми святыми призываем Тя, со ангелы и архангелы, с пророки и патриархи, со апостолы, с преподобными и праведными молися Христу Богу нашему дати здравие болящему, да Тя вси величаем.</p>
            
            <p><br>
            <strong>Молитва:</strong></p>
            
            <p>Боже сильный, милостию строяй вся на спасение роду человеческому, посети раба Твоего сего <em>(имя),</em> нарицающа имя Христа Твоего, исцели его от всякого недуга плотскаго: и отпусти грех и греховныя соблазны, и всяку напасть, и всяко нашествие неприязнено далече сотвори от раба Твоего. И воздвигни от одра греховнаго, и устрой его во святую Твою Церковь здрава душею и телом, и делы добрыми славящаго со всеми людьми имя Христа Твоего, яко Тебе славу возсылаем, со Безначальным Ти Сыном и со Святым Духом, ныне и присно и во веки веков. Аминь.</p>
            
            <p>&nbsp;</p>
            </div>
    </main>
    
</body>
</html>