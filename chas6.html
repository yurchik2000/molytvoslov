<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Час шостий</title>
    <link rel="stylesheet" href="style.css">
</head>
<body>
    <main>
        <h2>Час шостий</h2>
        <div class="node-body"><p><i>Чтец:</i> Приидите, поклонимся Цареви нашему Богу.</p>
            <p>Приидите, поклонимся и припадем Христу, Цареви нашему Богу.</p>
            <p>Приидите, поклонимся и припадем Самому Христу, Цареви и Богу нашему.</p>
            <p><br>
            <strong>Псалом 53</strong></p>
            <p>Боже, во имя Твое спаси мя, и в силе Твоей суди ми. Боже, услыши молитву мою, внуши глаголы уст моих. Яко чуждии восташа на мя, и крепцыи взыскаша душу мою, и не предложиша Бога пред собою. Се бо Бог помогает ми, и Господь Заступник души моей. Отвратит злая врагом моим, истиною Твоею потреби их. Волею пожру Тебе, исповемся имени Твоему, Господи, яко благо, яко от всякия печали избавил мя еси, и на враги моя воззре око мое.</p>
            <p><br>
            <strong>Псалом 54</strong></p>
            <p>Внуши, Боже, молитву мою и не презри моления моего. Вонми ми и услыши мя; возскорбех печалию моею, и смятохся от гласа вражия и от стужения грешнича, яко уклониша на мя беззаконие, и во гневе враждоваху ми. Сердце мое смятеся во мне, и боязнь смерти нападе на мя. Страх и трепет прииде на мя, и покры мя тьма. И рех: кто даст ми криле, яко голубине, и полещу и почию? Се, удалихся, бегая, и подворихся в пустыни. Чаях Бога, спасающаго мя от малодушия и от бури. Потопи, Господи, и раздели языки их, яко видех беззаконие и пререкание во граде. Днем и нощию обыдет и по стенам его; беззаконие и труд посреде его, и неправда; и не оскуде от стогн его лихва и лесть. Яко аще бы враг поносил ми, претерпел бых убо; и аще бы ненавидяй мя на мя велеречевал, укрылбыхся от него. Ты же, человече равнодушне, владыко мой и знаемый мой; иже купно наслаждался еси со мною брашен, в дому Божии ходихом единомышлением. Да приидет же смерть на ня, и да снидут во ад живи; яко лукавство в жилищах их, посреде их. Аз к Богу воззвах, и Господь услыша мя. Вечер и заутра, и полудне повем и возвещу, и услышит глас мой. Избавит миром душу мою от приближающихся мне; яко бо мнозе бяху со мною. Услышит Бог и смирит я, Сый прежде век; несть бо им изменения, яко не убояшася Бога. Простре руку Свою на воздаяние, оскверниша завет Его. Разделишася от гнева лица Его, и приближишася сердца их; умякнуша словеса их паче елеа, и та суть стрелы. Возверзи на Господа печаль твою, и Той тя препитает, не даст в век молвы праведнику. Ты же, Боже, низведеши я в студенец истления. Мужие кровей и льсти не преполовят дней своих. Аз же, Господи, уповаю на Тя.</p>
            <p><br>
            <strong>Псалом 90</strong></p>
            <p>Живый в помощи Вышняго, в крове Бога Небеснаго водворится. Речет Господеви: Заступник мой еси и Прибежище мое, Бог мой и уповаю на Него. Яко Той избавит тя от сети ловчи и от словесе мятежна, плещма Своима осенит тя и под криле Его надеешися: оружием обыдет тя истина Его. Не убоишися от страха нощнаго, от стрелы летящия во дни, oт веши во тьме преходящия, от сряща и беса полуденнаго. Падет от страны твоея тысяща, и тьма одесную тебе, к тебе же не приближится: oбаче очима Твоима смотриши, и воздаяние грешников узриши. Яко Ты, Господи, упование мое, Вышняго положил еси прибежище твое. Не приидет к тебе зло, и рана не приближится телеси твоему. Яко ангелом Своим заповесть о тебе, сохранити тя во всех путех твоих. На руках возмут тя, да не когда преткнеши о камень ногу твою. На аспида и василиска наступиши, и попереши льва и змия. Яко на Мя упова, и избавлю и; покрыю и, яко позна имя Мое. Воззовет ко Мне, и услышу его; с ним есмь в скорби, изму его и прославлю его; долготою дней исполню его, и явлю ему спасение Мое.</p>
            <p>Слава Отцу, и Сыну, и Святому Духу, и ныне и присно, и во веки веков. Аминь.</p>
            <p>Аллилуиа, аллилуиа, аллилуиа, слава Тебе Боже. <i>(Трижды)</i></p>
            <p>Господи, помилуй. <i>(Трижды)</i></p>
            <p>Слава Отцу, и Сыну, и Святому Духу:</p>
            <p><br>
            <strong>Тропарь дня</strong></p>
            <p><i>(О чтении тропарей на часах см. выше в последовании 9-го часа)</i></p>
            <p>И ныне и присно, и во веки веков. Аминь.</p>
            <p><i>Богородичен:</i> Яко не имамы дерзновения за премногия грехи наша, Ты Иже от Тебе рождшагося моли, Богородице Дево: много бо может моление Матернее ко благосердию Владыки; не презри грешных мольбы, Всечистая, яко милостив есть, и спасати Mогий, Иже и страдати о нас изволивый.</p>
            <p><i>[Если Великий пост — настоящий тропарь, глас 2:</i></p>
            <p>Иже в шестый день же и час на кресте пригвождей в раи дерзновенный Адамов грех, и согрешений наших рукописание раздери, Христе Боже, и спаси нас.</p>
            <p>Стих 1: Внуши, Боже, молитву мою, и не презри моления моего.</p>
            <p>Стих 2: Аз к Богу воззвах, и Господь услыша мя.</p>
            <p>Слава Отцу, и Сыну, и Святому Духу, и ныне и присно, и во веки веков. Аминь.</p>
            <p><i>Богородичен:</i> Яко не имамы дерзновения за премногия грехи наша, Ты Иже от Тебе рождшагося моли, Богородице Дево: много бо может моление Матернее ко благосердию Владыки; не презри грешных мольбы, Всечистая, яко милостив есть, и спасати Mогий, Иже и страдати о нас изволивый.]</p>
            <p>Скоро да предварят ны щедроты Твоя Господи, яко обнищахом зело; помози нам, Боже Спасе наш, славы ради имене Твоего, Господи, избави нас, и очисти грехи наша, имене ради Твоего.</p>
            <p>Святый Боже, Святый Крепкий, Святый Безсмертный, помилуй нас.<i>(Трижды)</i></p>
            <p>Слава Отцу, и Сыну, и Святому Духу, и ныне и присно, и по веки веков. Аминь.</p>
            <p>Пресвятая Троице, помилуй нас; Господи, очисти грехи наша; Владыко, прости беззакония наша; Святый, посети и исцели немощи наша, имене Твоего ради.</p>
            <p>Господи, помилуй. <i>(Трижды)</i></p>
            <p>Слава Отцу, и Сыну, и Святому Духу, и ныне и присно, и во веки веков. Аминь.</p>
            <p>Отче наш, Иже еси на небесех. Да святится имя Твое; да приидет Царствие Твое; да будет воля Твоя, яко на небеси и на земли. Хлеб наш насущный даждь нам днесь. И остави нам долги наша, якоже и мы оставляем должником нашим. И не введи нас во искушение, но избави нас от лукаваго.</p>
            <p><i>Иерей:</i> Яко Твое есть Царство, и сила, и слава, Отца, и Сына, и Святаго Духа, ныне и присно, и во веки веков.</p>
            <p><i>Чтец:</i> Аминь.</p>
            <p><br>
            <strong>Кондак праздника</strong></p>
            <p><i>(О чтении кондаков на часах см. выше в последовании 9-го часа)</i></p>
            <p><i>[Если Великий пост — тропари, глас 2:</i></p>
            <p>Спасение соделал еси посреде земли, Христе Боже, на Кресте пречистеи руце Твои распростерл еси, собирая вся языки, зовущия: Господи, слава тебе.</p>
            <p>Слава Отцу, и Сыну, и Святому Духу:</p>
            <p>Пречистому Твоему образу покланяемся, Благий, просяще прощения прегрешений наших, Христе Боже, волею бо благоволил еси плотию взыти на Крест, да избавиши, яже создал еси, от работы вражия; тем благодарственно вопием Ти: радости исполнил еси вся, Спасе наш, пришедый спасти мир.</p>
            <p>И ныне и присно, и во веки веков. Аминь.</p>
            <p><i>В понедельник, вторник и четверг — Богородичен:</i></p>
            <p>Милосердия сущия источник, милости сподоби нас, Богородице, призри на люди согрешившия, яви яко присно силу Твою; на Тя бо уповающе, радуйся вопием Ти, якоже иногда Гавриил, безплотных архистратиг.</p>
            <p><i>В среду и пятницу — Крестобогородичен:</i></p>
            <p>Препрославлена еси, Богородице Дево, поем Тя; Крестом бо Сына Твоего низложися ад, и смерть умертвися, умерщвленнии востахом, и живота сподобихомся, рай восприяхом древнее наслаждение. Тем благодаряще, славословим яко державного Христа Бога нашего, и единого Милостиваго.]</p>
            <p>Господи, помилуй. <i>(40 раз)</i></p>
            <p>Иже на всякое время и на всякий час, на небеси и на земли поклоняемый и славимый, Христе Боже, долготерпеливе, многомилостиве, многоблагоутробне, Иже праведныя любяй, и грешныя милуяй, Иже вся зовый ко спасению обещания ради будущих благ, Сам, Господи, приими и наша в час сей молитвы, и исправи живот наш к заповедем Твоим, души наша освяти, телеса очисти, помышления исправи, мысли очисти, и избави нас от всякия скорби, зол и болезней, огради нас святыми Твоими ангелы, да ополчением их соблюдаеми и наставляеми, достигнем в соединение веры и в разум неприступныя Твоея славы, яко благословен еси во веки веков. Аминь.</p>
            <p>Господи, помилуй. <i>(Трижды)</i></p>
            <p>Слава Отцу, и Сыну, и Святому Духу, и ныне и присно, и во веки веков. Аминь.</p>
            <p>Честнейшую херувим и славнейшую без сравнения Серафим, без истления Бога Слова рождшую, сущую Богородицу, Тя величаем.</p>
            <p>Именем Господним, благослови отче.</p>
            <p><i>Иерей:</i> Молитвами святых отец наших, Господи Иисусе Христе, Сыне Божий, помилуй нас.</p>
            <p><i>Чтец:</i> Аминь.</p>
            <p><br>
            <strong>Молитва св. Василия Великого</strong></p>
            <p>Боже и Господи сил и всея твари Содетелю, Иже за милосердие безприкладныя милости Твоея Единороднаго Сына Твоего, Господа нашего Иисуса Христа, низпославый на спасение рода нашего, и честным Его Крестом рукописание грех наших растерзавый, и победивый тем начала и власти тьмы; Сам, Владыко Человеколюбче, приими и нас грешных благодарственныя сия и молебныя молитвы, и избави нас от всякаго всегубительнаго и мрачнаго прегрешения, и всех озлобити нас ищущих, видимых и невидимых враг. Пригвозди страху Твоему плоти наша, и не уклони сердец наших в словеса или помышления лукавствия; но любовию Твоею уязви души наша, да к Тебе всегда взирающе, и еже от Тебе светом наставляеми, Тебе непреступнаго и присносущнаго зряще Cвета, непрестанное Тебе исповедание и благодарение возсылаем, Безначальному Отцу со Единородным Твоим Сыном, и Всесвятым и Благим, и Животворящим Твоим Духом, ныне и присно и во веки веков. Аминь.</p>
            <p></p></div>
    </main>
    
</body>
</html>