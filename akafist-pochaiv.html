<!DOCTYPE html>
<html lang="en">

<head>
   <meta charset="UTF-8">
   <meta http-equiv="X-UA-Compatible" content="IE=edge">
   <meta name="viewport" content="width=device-width, initial-scale=1.0">
   <title>Акафіст Пресвятій Богородиці перед іконою “Почаївська”</title>
   <link rel="stylesheet" href="style.css">
</head>

<body>
   <main>
      <h2>Акафіст Пресвятій Богородиці перед іконою “Почаївська”</h2>
      <div class="node-body">         
         <p class="subtitle red">Кондак 1</p>
         <p> <span class="red">В</span>збранной Воеводе родов христианских и страны нашея известней Избавительнице хвалебныя песни принесем, вернии, на святей горе Ея собравшеся; Ты же, яко имущая милосердие неизреченное, о, Владычице Богородице, моления нашего, пред чудотворным Твоим образом возносимаго, не отвержи, да в умилении сердец зовем Ти:</p>   
         <p> <span class="red">Р</span>адуйся, похвало Почаевская и всего мира надеждо и утешение.</p>   

         <p class="subtitle red">Икос 1</p>
         <p> <span class="red">А</span>рхангел Гавриил первее «Радуйся!» тебе приношаше, Владычице, егда зачатие Сына Божия благовествоваше, по преславнем же Успении Твоем вся Небесныя силы туюжде хвалу на Небеси Тебе непрестанно приносят; како убо мы, грешнии, своя гласы с гласы Безплотных совокупити дерзнем? Обаче, милосердие Твое ко всем кающимся поминающе, устне наша со страхом и любовию отверзаем, глаголюще сице:</p>   
         <p> <span class="red">Р</span>адуйся, милости бездно;
            радуйся, любве неистощимое море.</p>
         <p> <span class="red">Р</span>адуйся, рода христианскаго благая Предстательнице;
            радуйся, обители Почаевския стено нерушимая.</p>
         <p> <span class="red">Р</span>адуйся, православныя люди на гору Почаевскую узами любве привлекающая;
            радуйся, всякую печаль от душ их отгоняющая.</p>   
         <p> <span class="red">Р</span>адуйся, Еяже чудотворный образ, яко звезда, от горы Почаевския нас путеводствует;
            радуйся, Ейже возносимыя молитвы страстныя прилоги вскоре отражают.</p>   
         <p> <span class="red">Р</span>адуйся, явлением Своим на горе сей люди утешившая;
            радуйся, след стопы Твоея на ней нам оставившая.</p>   
         <p> <span class="red">Р</span>адуйся, верных присное дерзновение;
            радуйся, сумнящихся доброе утверждение.</p>   
         <p> <span class="red">Р</span>адуйся, похвало Почаевская и всего мира надеждо и утешение.</p>   

         <p class="subtitle red">Кондак 2</p>
         <p> <span class="red">В</span>идевше пустынницы почаевстии и простец Иоанн Босый Пресвятую Богородицу на скале во огненном столпе явившуюся, след стопы Ея облобызаху и водою, зде от камени истекшею, окропляяся, вопияху Богу:</p>   
         <p> <span class="red">А</span>ллилуиа.</p>   

         <p class="subtitle red">Икос 2</p>
         <p> <span class="red">Р</span>азум недоразумеваемый о явлении Твоем, Владычице, ищуще, в сицевом уповании утверждается, яко первее от агарян, послежде от еретиков оплот Православия на горе Почаевстей утвердити благоволила еси, сего ради в Твой святый храм приходяще, теплою верою сердца наша исполняем, глаголющи:</p>   
         <p> <span class="red">Р</span>адуйся, истинныя веры утверждение;
            радуйся, зловерия явное обличение.</p>   
         <p> <span class="red">Р</span>адуйся, древле в неопалимей купине синайстей известившаяся;
            радуйся, христианом в столпе огненном зде явившаяся.</p>   
         <p> <span class="red">Р</span>адуйся, яко в пещи горящей, росою спасеннии, Авраамстии отроцы Тя предвозвестиша;
            радуйся, яко водою от следа стопы Твоея исцеленнии благодать Твою проповедаша.</p>   
         <p> <span class="red">Р</span>адуйся, землю нашу, древле от агарян разоренную, явлением Твоим тогда утешившая;
            радуйся, и ныне многими знаменьми молящияся зде ободряющая.</p>   
         <p> <span class="red">Р</span>адуйся, кающихся скорое услышание;
            радуйся, подвизающимся помощь и прибежище.</p>   
         <p> <span class="red">Р</span>адуйся, и неведущих вразумление;
            радуйся, и малодушных укрепление.</p>            
         <p> <span class="red">Р</span>адуйся, похвало Почаевская и всего мира надеждо и утешение.</p>   

         <p class="subtitle red">Кондак 3</p>
         <p> <span class="red">С</span>илу сугубыя благодати явила еси, Владычице, на горе Почаевстей, егда место явления Твоего по триех стех летех чудотворною иконою Своею обогатила еси, юже рукою святителя Неофита Эллина, из Москвы грядущаго, первее боярыне Анне даровала еси, потом же от нея во обитель Почаевскую прияла еси, радующимся людем и поющим Богу:</p>   
         <p> <span class="red">А</span>ллилуиа.</p>   

         <p class="subtitle red">Икос 3</p>
         <p> <span class="red">И</span>мущи в дому своем икону Твою, Владычице, боярыня Анна и исцеление от нея слепорожденному брату своему Филиппу бывшее уведевши, абие духом ревности о славе Твоей возгореся и обитель из камене во имя пречестнаго Успения Твоего пустынником почаевским устрояет, в ней же чудотворному образу Твоему поклоняющися взывает сице:</p>   
         <p> <span class="red">Р</span>адуйся, сокровище богатное в Твоей святей иконе нам преподавшая;
            радуйся, святителя рукою дарованным образом Твоим землю нашу освятившая.</p>   
         <p> <span class="red">Р</span>адуйся, души наша от земнаго богатства отвращающая;
            радуйся, Славу Божию пети нас научающая.</p>   
         <p> <span class="red">Р</span>адуйся, яко чудеса Твоя зряще, к Небеси сердцы своими восхищаемся;
            радуйся, яко во обители Твоей, аки в преддверии рая обретаемся.</p>   
         <p> <span class="red">Р</span>адуйся, православныя люди иконою Твоею утешившая;
            радуйся, от всех стран молящияся люди во обитель Почаевскую призывающая.</p>   
         <p> <span class="red">Р</span>адуйся, Еюже вера умножается;
            радуйся, Еюже уныние отгонится.</p>   
         <p> <span class="red">Р</span>адуйся, иноков почаевских присное Радование;
            радуйся, мирских людей непостыдное Упование.</p>            
         <p> <span class="red">Р</span>адуйся, похвало Почаевская и всего мира надеждо и утешение.</p>   

         <p class="subtitle red">Кондак 4</p>
         <p> <span class="red">Б</span>уря еретическаго неистовства на святую обитель Твою устремившися, Владычице, святую икону Твою рукою злых иконоборцев пленивши и на злохуление тех подвигши, вскоре гневом Божиим удержана бысть, егда невидимая сила безстудне пиршествующия хульники, аки Артаксеркса и Ирода, сляче и в недуг вверже, над святынею Твоею ругавшихся и не уведевших пети:</p>   
         <p> <span class="red">А</span>ллилуиа.</p>   

         <p class="subtitle red">Икос 4</p>
         <p> <span class="red">С</span>лышаша иноцы почаевстии и вси православнии людие, яко святая икона Твоя по седминадесяти летех еретическаго пленения во святую обитель от посрамленных хулителей возвращается, абие на сретение ея изыдоша и плач свой на радость преложше, вопияху Тебе:</p>   
         <p> <span class="red">Р</span>адуйся, христианом прибежище;
            радуйся, еретиков обличение.</p>   
         <p> <span class="red">Р</span>адуйся, обитель Почаевскую иконы Твоея до конца не лишившая;
            радуйся, злохуление иконоборцев посрамившая.</p>   
         <p> <span class="red">Р</span>адуйся, яко в бедах не унывати и нас научаеши;
            радуйся, яко правосудию Божию веровати нам повелеваеши.</p>   
         <p> <span class="red">Р</span>адуйся, Еюже Православие во стране нашей утвердися;
            радуйся, Еюже и вся вселенная воплощенную Истину прияти сподобися.</p>   
         <p> <span class="red">Р</span>адуйся, долготерпению Божию подражающая;
            радуйся, в терпении люди Твоя утверждающая.</p>   
         <p> <span class="red">Р</span>адуйся, яко смиреннии Тобою утешение приемлют;
            радуйся, яко горделивии Тобою смиряются.</p>   
         <p> <span class="red">Р</span>адуйся, похвало Почаевская и всего мира надеждо и утешение.</p>   

         <p class="subtitle red">Кондак 5</p>
         <p> <span class="red">Б</span>оготечная звезда ищущим спасения явилася еси, Владычице, к Солнцу Правды сих приводящая, якоже бо в земнем житии Твоем о людех предстательница к Сыну Твоему в Кане Галилейстей показалася еси, тако и по преславном Твоем на Небеса отшествии моления о верных, от конец земли приносимая, к Сыну Твоему возносиши и зде, на горе Почаевстей, исцеления многоразличная от Него людем подаеши, вопиющим Богу</p>   
         <p> <span class="red">А</span>ллилуиа.</p>   

         <p class="subtitle red">Икос 5</p>
         <p> <span class="red">В</span>идеша людие, на гору Почаевскую, якоже в древняя, тако и в последняя лета притекающии, множества исцелений, Тобою подаваемая, в желании спасения души своя утверждаху и о гресех своих покаяние теплое приношаху, вопиюще Тебе:</p>   
         <p> <span class="red">Р</span>адуйся, слепых прозрение и хромых исцеление;
            радуйся, бесных от демонов избавление.</p>   
         <p> <span class="red">Р</span>адуйся, плененнаго инока во обитель Твою на воздусе чудесне возвратившая;
            радуйся, младенца Симеона предумерша по молитве старицы воскресившая.</p>   
         <p> <span class="red">Р</span>адуйся, яко в сих знамениих сила древних чудес Твоих людем паки явися;
            радуйся, яко исцеления от святыя иконы Твоея и в последняя дни не оскудеша.</p>   
         <p> <span class="red">Р</span>адуйся, во всем мире источник исцелений от святых икон Твоих подающая;
            радуйся, паче сих духовными дарованьми молящияся обогащающая.</p>   
         <p> <span class="red">Р</span>адуйся, Еюже православнии роди хвалятся;
            радуйся, к Еяже помощи и маловернии притекают.</p>   
         <p> <span class="red">Р</span>адуйся, земнородных упование;
            радуйся, Небесных чинов радование.</p>   
         <p> <span class="red">Р</span>адуйся, похвало Почаевская и всего мира надеждо и утешение.</p>   

         <p class="subtitle red">Кондак 6</p>
         <p> <span class="red">П</span>роповедницы славы Пречистыя Девы явишася агаряне на обитель Почаевскую нашедшии и видения Пречистыя Богородицы с преподобным Иовом первее не уразумевшии; егда бо стрелы, от них пущаемыя, паки на ня устремишася, абие силу Владычицы проразумевше и покаяние о безумии своем принесше, верою возопиша:</p>   
         <p> <span class="red">А</span>ллилуиа.</p>   

         <p class="subtitle red">Икос 6</p>
         <p> <span class="red">В</span>озсия видение Твое, Владычице, на горе Почаевстей, егда братия обители, зело от агарян осаждаеми, с велиим воплем моление пред святою Твоею иконою и пред ракою преподобнаго Иова возношаше, егда же братия агаряны, видением сим смятенныя и бежащия, виде, абие с веселием воспе Тебе сице:</p>   
         <p> <span class="red">Р</span>адуйся, Избавительнице наша и спасение;
            радуйся, рода христианскаго присное вспоможение.</p>   
         <p> <span class="red">Р</span>адуйся, нечестивыя враги от Твоея святыни отгнавшая;
            радуйся, в покаяние их приводящая.</p>   
         <p> <span class="red">Р</span>адуйся, Еяже и невидимии спасения нашего врази трепещут;
            радуйся, Ейже Святии Ангели и преставльшиися праведницы на Небеси покланяются.</p>   
         <p> <span class="red">Р</span>адуйся, преподобнаго Иова в молитву с Собою приемшая;
            радуйся, агаряны ко Святому Крещению видением Своим приведшая.</p>   
         <p> <span class="red">Р</span>адуйся, яко Тобою вернии страх смертный в конец отложиша;
            радуйся, яко Тебе ради нецыи от агарян богобоязненнии иноцы зде явишася.</p>   
         <p> <span class="red">Р</span>адуйся, истины присное изъявление;
            радуйся, заблуждающимся доброе вразумление.</p>   
         <p> <span class="red">Р</span>адуйся, похвало Почаевская и всего мира надеждо и утешение.</p>   

         <p class="subtitle red">Кондак 7</p>
         <p> <span class="red">Х</span>отящи желание вечнаго живота возгрети в сердцах христианских, Пресвятая Богородица болящия чудесы Своими исцеляет, бесы изгоняет, плененныя свобождает, мертвыя воскрешает, да мы вси, силу Божию уразумевше, земная возненавидим и о душах своих попечение приложим, непрестанно вопиюще Богу:</p>   
         <p> <span class="red">А</span>ллилуиа.</p>   

         <p class="subtitle red">Икос 7</p>
         <p> <span class="red">Н</span>овыя и тягчайшия беды претерпе обитель Почаевская, егда вкупе со всею страною от Православия лестию отторженная во обладание еретиков вдадеся, обаче прошедшим стом и десятим летом паки православным христианом вдана бысть, в нюже православнии иноцы, пришедше и святыя мощи преподобнаго Иова из-под спуда изъемше, к чудотворному образу Владычицы припадаху, глаголюще:</p>   
         <p> <span class="red">Р</span>адуйся, Православия защитнице;
            радуйся, еретиков обличительнице.</p>   
         <p> <span class="red">Р</span>адуйся, обитель Твою до конца не оставившая;
            радуйся, страху Божию нас научающая.</p>   
         <p> <span class="red">Р</span>адуйся, яко предстательством Твоим страна Волынская паки ко Православию возвратися;
            радуйся, яко от лет древних мнози еретицы Твоим вразумлением исправишася.</p>   
         <p> <span class="red">Р</span>адуйся, во святую Лавру Твою верных на молитву паки призывающая;
            радуйся, и неверныя зде поклонятися православней святыне научающая.</p>   
         <p> <span class="red">Р</span>адуйся, Юже праведницы и праведнии непрестанно воспевают;
            радуйся, к Нейже и падшии в покаянии притекают.</p>   
         <p> <span class="red">Р</span>адуйся, отступников к вере возвращение;
            радуйся, прельщаемых к свету истины возведение.</p>   
         <p> <span class="red">Р</span>адуйся, похвало Почаевская и всего мира надеждо и утешение.</p>   

         <p class="subtitle red">Кондак 8</p>
         <p> <span class="red">С</span>транное чудо зрим о Тебе, Богомати, елико бо телеснии недузи святыя Твоея иконы целованием и воды почаевския кроплением исцеляются, тако и душевныя страсти видением святыни Твоея отъемлются, вера утверждается и умиления сердца наша исполняются, поющих Богу:</p>   
         <p> <span class="red">А</span>ллилуиа.</p>   

         <p class="subtitle red">Икос 8</p>
         <p> <span class="red">В</span>есь аз недостойный грехами исполнихся, мирскому разсеянию вдався и о души своей вознерадев, обаче на святую икону Твою, Владычице, взирая, и просвещение от нея безчисленным людем, зде приходящим, видя, паки на путь спасения устремляюся и в радости сердца воспеваю Ти сице:</p>   
         <p> <span class="red">Р</span>адуйся, чистоты сокровище;
            радуйся, милостей бездно.</p>   
         <p> <span class="red">Р</span>адуйся, к Сыну Твоему о верных моления выну приносящая;
            радуйся, моления грешных не отвергающая.</p>   
         <p> <span class="red">Р</span>адуйся, яко Тобою мнози отчаяния греховнаго избегоша;
            радуйся, яко призывающии имя Твое от падения страннаго восташа.</p>   
         <p> <span class="red">Р</span>адуйся, Еюже иконоборная ересь во вселенней посрамися;
            радуйся, Еюже истинная вера Волынской стране возвратися.</p>   
         <p> <span class="red">Р</span>адуйся, к подвигу целомудрия души возводящая;
            радуйся, обидящим прощати научающая.</p>   
         <p> <span class="red">Р</span>адуйся сердец наших умиление;
            радуйся, душ наших упование.</p>   
         <p> <span class="red">Р</span>адуйся, похвало Почаевская и всего мира надеждо и утешение.</p>   

         <p class="subtitle red">Кондак 9</p>
         <p> <span class="red">В</span>сякия отступства и еретическая блуждания покаявшемуся народу земли Волынския отпустила еси, Владычице, и паки источник исцелений от чудотворныя Твоея иконы, от следа стопы Твоея на горе Почаевстей в православной Лавре Твоей людем открыла еси, токмо аще покаяние о гресех своих принесут Богу и, о Твоей помощи не сумнящеся, возопиют Ему:</p>   
         <p> <span class="red">А</span>ллилуиа.</p>   

         <p class="subtitle red">Икос 9</p>
         <p> <span class="red">В</span>ития славы Твоея явишася, Владычице, слепии и хромии исцеление от Твоея иконы, православным людем возвращенныя, приявшии, яко и еретической жене некоей болящей, Тя в помощь призвати и по исцелении истинную веру исповедати и облобызати, нам же вопити Тебе сице:</p>   
         <p> <span class="red">Р</span>адуйся, Царя Небеснаго умоление;
            радуйся, земных присное предстательство.</p>   
         <p> <span class="red">Р</span>адуйся, от лютерских заблуждений жену некую недуга исцелением отвратившая;
            радуйся, вся люди во истине Православия уверившая.</p>   
         <p> <span class="red">Р</span>адуйся, яко Тебе ради православнии людие столькраты прельщения агарянская победиша;
            радуйся, яко Тебе ради и совращеннии от латын паки православную веру облобызаша.</p>   
         <p> <span class="red">Р</span>адуйся, к Нейже вси живущии молитвенно очи воздвизают;
            радуйся, Юже и молящиися о упокоении умерших в помощь призывают.</p>   
         <p> <span class="red">Р</span>адуйся, и от житейских нужд притекающия к Тебе изъемлющая;
            радуйся, паче сих всякия нужды претерпевающим крепость дарствующая.</p>   
         <p> <span class="red">Р</span>адуйся, христолюбивому воинству во бранех вспоможение;
            радуйся, на демоны воинствующим благое наставление.</p>   
         <p> <span class="red">Р</span>адуйся, похвало Почаевская и всего мира надеждо и утешение.</p>   

         <p class="subtitle red">Кондак 10</p>
         <p> <span class="red">С</span>пасти хотящи Пречистая Богородица препростую некую старицу, во ослеплении латынстем бывшую и внуку малую имущую, Православием убо просвещенную, но телесными очесы слепотствующу, сима обема благое желание влагает, еже на горе Почаевстей чудотворному Ея образу поклонитися, идеже абие слепую отроковицу чудесне исцеляет и старицу православную веру исповедати научает, вопиющую Богу:</p>   
         <p> <span class="red">А</span>ллилуиа.</p>   

         <p class="subtitle red">Икос 10</p>
         <p> <span class="red">С</span>тена нерушимая истинныя веры явилася еси, Владычице, зане, якоже нечестивии еретицы от прославления Тебе, яко Истинныя Богородицы, со упорством отвергошася, тако и православнии в вере Твоей тверди пребыша и от молитв, непрестанно Тебе приносимых, николиже отвратитися восхощут, и сих ради еретических глагол во ушеса своя приимати не дерзнут, но сердцем благодарным восхваляти Тя не престанут, глаголюще:</p>   
         <p> <span class="red">Р</span>адуйся, христианом отрадо и утешение;
            радуйся, ангельским чином славо и поклонение.</p>   
         <p> <span class="red">Р</span>адуйся, от льстивых глагол еретических нас отвращающая;
            радуйся, памятованием милостей Твоих умы наша к Богу возносящая.</p>   
         <p> <span class="red">Р</span>адуйся, святыя Апостолы ко Успению Твоему на облацех воздушных призвавшая;
            радуйся, и грешныя люди в той день на гору Почаевскую в тысящах и тмах на всяко лето собирающая.</p>   
         <p> <span class="red">Р</span>адуйся, Еяже ради христиане трудность пути, аки сладкое упокоение, подъемлют;
            радуйся, Еяже ради и ленивии подражати им тщатся.</p>   
         <p> <span class="red">Р</span>адуйся, иноком сладость мирскую забыти благодатию Твоею пособствующая;
            радуйся, вспять озирающияся сновиденьми грозными устрашающая.</p>   
         <p> <span class="red">Р</span>адуйся, Церкве Христовы лучшая диадимо;
            радуйся, страны нашея щите неодолимый.</p>   
         <p> <span class="red">Р</span>адуйся, похвало Почаевская и всего мира надеждо и утешение.</p>   

         <p class="subtitle red">Кондак 11</p>
         <p> <span class="red">П</span>ение благодарное о Твоих, Владычице, благодеяниях во всем мире от христиан возносимое, аки фимиам, к Небеси непрестанно восходящий, помышляюще, и наша убогая хваления не отвратити Тебе просим, еще же и благодать покаяния даровати Тебе молим, со упованием поюще Богу:</p>   
         <p> <span class="red">А</span>ллилуиа.</p>   

         <p class="subtitle red">Икос 11</p>
         <p> <span class="red">С</span>вет живота временнаго и вечныя жизни упование явилася еси, Владычице, человеку некоему в Бессарабии умрети имущему, но внезапу, по вкушении воды от святыни Почаевския, здраву бывшему, еже сродницы его видевше, со страхом и умилением Тебе воззваша:</p>   
         <p> <span class="red">Р</span>адуйся, болящих исцеление;
            радуйся, скорбящих слышание.</p>   
         <p> <span class="red">Р</span>адуйся, Тобою бо смерть пришедшая отгнася;
            радуйся, Тобою бо вера несуменная нам даровася.</p>   
         <p> <span class="red">Р</span>адуйся, яко предвещание Гавриила пред очию нашею сбывается;
            радуйся, яко от всех родов, по глаголу Твоему, ныне и присно ублажаешися.</p>   
         <p> <span class="red">Р</span>адуйся, гору Почаевскую, яко место пребывания Твоего освятившая;
            радуйся, аки вторый Назарет тую явившая.</p>   
         <p> <span class="red">Р</span>адуйся, Яже никогоже упования отвратившая;
            радуйся, всех молитвы тепле приемлющая.</p>   
         <p> <span class="red">Р</span>адуйся, здравие нам подавающая;
            радуйся, ко спасению нас возводящая.</p>   
         <p> <span class="red">Р</span>адуйся, похвало Почаевская и всего мира надеждо и утешение.</p>   

         <p class="subtitle red">Кондак 12</p>
         <p> <span class="red">Б</span>лагодать исцелений и умиления молитвеннаго от Твоея, Владычице, иконы источаемая, да не вотще душам нашим будет, аще бо грех ради во окамененное безчувствие впадохом, обаче, яко имущая власть мертвыя воскрешати, и наше пробуди душевное омертвение и помыслом лучшим сердца наша озари, да, греховную прелесть возненавидевше, воспоем Богу:</p>   
         <p> <span class="red">А</span>ллилуиа.</p>   

         <p class="subtitle red">Икос 12</p>
         <p> <span class="red">П</span>оюще Твоя чудеса во обители Почаевстей явленная, молим Тя, Владычице, лица Твоего от страны нашея не отврати, но и всем приходящим на святую гору Твою и милости от Тебе ищущим во благое прошение исполни, да вси воспоют Ти сице:</p>   
         <p> <span class="red">Р</span>адуйся, всеправеднаго Бога умилостивление;
            радуйся, христиан ко Христу дерзновение.</p>   
         <p> <span class="red">Р</span>адуйся, торжество веры в Лавре Твоей являющая;
            радуйся, сердца человеков любовию распаляющая.</p>   
         <p> <span class="red">Р</span>адуйся, яко древним чудесем подобное зде видети людие сподобишася;
            радуйся, яко гора сия, аки вторый Синай, в странах христианских прославися.</p>   
         <p> <span class="red">Р</span>адуйся, Бога, на земли явльшагося, во чреве Твоем понесшая;
            радуйся, человеки молитвою Твоею к Богу возносящая.</p>   
         <p> <span class="red">Р</span>адуйся, икону Твою, яко проповедницу спасения во обители Твоей оставившая;
            радуйся, след стопы Твоея, целебною водою исполняемый, чудесы прославившая.</p>   
         <p> <span class="red">Р</span>адуйся, с небесных высот на рабы Твоя призирающая;
            радуйся, на благия деяния верныя наставляющая.</p>   
         <p> <span class="red">Р</span>адуйся, похвало Почаевская и всего мира надеждо и утешение.</p>   

         <p class="subtitle red">Кондак 13</p>
         <p> <span class="red">О,</span> Всепетая Мати Христа Бога, вся роды христианския любовию Себе всыновившая, достойныя похвалы воспети Тебе недоумеем мы, грешнии, обаче, любовию Твоею побеждаемии и к Твоему чудотворному образу очи своя возносяще, молим Тя: в борении и нуждах наших не остави чад Твоих, заступлению Твоему тепле верующих и Сыну Твоему вопиющих:</p>   
         <p> <span class="red">А</span>ллилуиа.</p>   

         <p class="red"><i>[Се́й конда́к глаго́лется три́жды.] [Далее повторяем 1‑е икос и кондак:]</i></p>

         <p class="subtitle red">Икос 1</p>
         <p> <span class="red">А</span>рхангел Гавриил первее «Радуйся!» тебе приношаше, Владычице, егда зачатие Сына Божия благовествоваше, по преславнем же Успении Твоем вся Небесныя силы туюжде хвалу на Небеси Тебе непрестанно приносят; како убо мы, грешнии, своя гласы с гласы Безплотных совокупити дерзнем? Обаче, милосердие Твое ко всем кающимся поминающе, устне наша со страхом и любовию отверзаем, глаголюще сице:</p>   
         <p> <span class="red">Р</span>адуйся, милости бездно;
            радуйся, любве неистощимое море.</p>
         <p> <span class="red">Р</span>адуйся, рода христианскаго благая Предстательнице;
            радуйся, обители Почаевския стено нерушимая.</p>
         <p> <span class="red">Р</span>адуйся, православныя люди на гору Почаевскую узами любве привлекающая;
            радуйся, всякую печаль от душ их отгоняющая.</p>   
         <p> <span class="red">Р</span>адуйся, Еяже чудотворный образ, яко звезда, от горы Почаевския нас путеводствует;
            радуйся, Ейже возносимыя молитвы страстныя прилоги вскоре отражают.</p>   
         <p> <span class="red">Р</span>адуйся, явлением Своим на горе сей люди утешившая;
            радуйся, след стопы Твоея на ней нам оставившая.</p>   
         <p> <span class="red">Р</span>адуйся, верных присное дерзновение;
            радуйся, сумнящихся доброе утверждение.</p>   
         <p> <span class="red">Р</span>адуйся, похвало Почаевская и всего мира надеждо и утешение.</p>   

         <p class="subtitle red">Кондак 1</p>
         <p> <span class="red">В</span>збранной Воеводе родов христианских и страны нашея известней Избавительнице хвалебныя песни принесем, вернии, на святей горе Ея собравшеся; Ты же, яко имущая милосердие неизреченное, о, Владычице Богородице, моления нашего, пред чудотворным Твоим образом возносимаго, не отвержи, да в умилении сердец зовем Ти:</p>   
         <p> <span class="red">Р</span>адуйся, похвало Почаевская и всего мира надеждо и утешение.</p>   

         <p class="subtitle red">Молитва</p>
         <p>К Тебе, о, Богомати, молитвенно притекаем мы, грешнии, чудеса Твоя, во святей лавре Почаевстей явленная, поминающе и о своих сокрушающеся прегрешениих. Вемы, Владычице, вемы, яко не подобаше нам, грешным, чесого просити, токмо о еже Праведному Судии беззакония наша оставити нам. Вся бо нами в житии претерпенная, скорби же, и нужды, и болезни, яко плоды падений наших прозябоша нам, Богу сия на исправление наше попущающу. Темже вся сия истиною и судом Своим наведе Господь на грешныя рабы Своя, иже в печалех своих к заступлению Твоему, Пречистая, притекоша и во умилении сердец к Тебе взывают сице: грехов и беззаконий наших, Благая, не помяни, но паче всечестнии руце Твои воздвигши, к Сыну Твоему и Богу предстани, да люте содеянная нами отпустит нам, да за премногая неисполненная обещания наша лица Своего от рабов Своих не отвратит, да благодати Своея, спасению нашему пособствующия, от душ наших не отымет. Ей, Владычице, буди спасению нашему Ходатаица и, малодушия нашего не возгнушавшися, призри на стенания наша, яже в бедах и скорбех наших пред чудотворным Твоим образом возносим. Просвети умиленными помыслы умы наша, веру нашу укрепи, надежду утверди, любве сладчайший дар сподоби нас прияти. Сими убо, Пречистая, дарованьми, а не болезньми и скорбьми живот наш ко спасению да возводится, но, от уныния и отчаяния души наша ограждающи, избави нас, маломощных, от находящих на ны бед, и нужд, и клеветы человеческия, и болезней нестерпимых. Даруй мир и благоустроение жительству христианскому предстательством Твоим, Владычице, утверди Православную веру в стране нашей и во всем мире. Церковь Апостольскую и Соборную умалению не предаждь, уставы святых отец на веки непоколебимы сохрани и всех к Тебе притекающих от рова погибельнаго спаси. Еще же и ересию прельщенных братий наших или веру спасительную в греховных страстех погубивших паки ко истинней вере и покаянию приведи, да вкупе с нами, Твоему чудотворному образу покланяющеся, Твое предстательство исповедят. Сподоби убо нас, Пресвятая Госпоже Богородице, еще в животе сем победу истины Твоим заступлением узрети, сподоби нас благодатную радость прежде кончины нашея восприяти, якоже древле насельники Почаевския Твоим явлением победители и просветители агарян показала еси, да вси мы благодарным сердцем вкупе со Ангелы, и пророки, и апостолы, и со всеми святыми, Твое милосердие прославляюще, воздадим славу, честь и поклонение в Троице певаемому Богу Отцу, и Сыну, и Святому Духу, во веки веков. Аминь.</p>   


      </div>
   </main>

</body>

</html>