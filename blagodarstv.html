<!DOCTYPE html>
<html lang="en">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Благодарственний молебень</title>
    <link rel="stylesheet" href="style.css">
</head>

<body>
    <main>
        <h2>Благодарственний молебень</h2>
        <div>
            <p>По возгласе предстоятеля, обычное начало.</p>
            <p ><i>Приидите, поклонимся:</i>
                (трижды).</p>
            <p><b>Псалом 117.</b></p>
            <p >Исповедайтеся Господеви, яко
                Благ, яко в век милость Его. Да речет убо дом Израилев: яко Благ, яко в век милость Его. Да речет убо
                дом Ааронь: яко Благ, яко в век милость Его. Да рекут убо вси; боящиися Господа: яко Благ, яко в век
                милость Его. От скорби призвах Господа и услыша мя в пространство. Господь мне Помощник, и не убоюся,
                что сотворит мне человек: Господь мне Помощник, и аз воззрю на врагов моих. Благо есть надеятися на
                Господа, нежели надеятися на человека. Благо есть уповати на Господа, нежели уповати на князи. Вси язы́цы обыдоша мя, и именем Господним противляхся им. Обышедше
                обыдоша мя, и именем Господним противляхся им. Обыдоша мя яко пчелы сот, и разгорешася яко огнь в
                тернии; и именем Господним противляхся им. Отриновен превратихся пасти, и Господь прият мя. Крепость моя
                и пение мое Господь, и бысть мне во спасение. Глас радости и спасения в селениих праведных. Десница
                Господня сотвори силу. Десница Господня вознесе мя, десница Господня сотвори силу. Не умру, но жив буду,
                и повем дела Господня. Наказуя наказа мя Господь, смерти же не предаде мя. Отверзите мне врата правды,
                вшед в ня исповемся Господеви. Сия врата Господня: праведнии внидут в ня. Исповемся Тебе, яко услыша мя
                еси, и был еси мне во спасение. Камень, егоже небрегоша
                зиждущии, сей бысть во главу угла. От Господа бысть сей, и есть дивен во очесах наших. Сей день, егоже сотвори Господь, возрадуемся и возвеселимся вонь. О
                Господи! спаси же! О Господи! поспеши же! Благословен грядый
                во имя Господне, благословихом вы из дому Господня. Бог Господь, и явися нам, составите праздник во
                учащающих до рог олтаревых. Бог мой еси Ты, и исповемся Тебе, Бог мой еси Ты, и вознесу Тя. Исповемся
                Тебе, яко услышал мя еси, и был еси мне во спасание. Исповедайтеся Господеви, яко Благ, яко в век
                милость Его.</p>
            <p ><i>Слава, и ныне.</i> Аллилуия
                (трижды).</p>
            <p ><b>Ектения великая:</b></p>
            <p >Миром Господу помолимся.</p>
            <p ><i>О свышнем мире:</i></p>
            <p ><i>О мире всего мира:</i></p>
            <p >О еже милостивно нынешнее
                благодарение и мольбу нас недостойных рабов Своих в пренебесный Свой жертвенник прияти и по благосердию
                помиловати нас, Господу помолимся.</p>
            <p >О еже не возгнушатися
                благодарением нас непотребных рабов Своих, еже о приятых от Него благодеяниях во смиренном сердце
                приносим, но яко кадило благовонное и всесожжение тучное благоприятно Ему да будет, Господу помолимся.
            </p>
            <p >О еже и ныне послушати глас
                моления нас недостойных рабов Своих и доброе намерение и желание верных Своих во благое всегда
                исполнити, и всегда яко Щедр благодеяти нам и Церкви Своей Святой и всякому верному Своему рабу прошения
                даровати, Господу помолимся.</p>
            <p >О еже избавити Церковь 
                Свою Святую и рабов Своих (раба Своего, рабу Свою) (имя рек), и всех нас от всякой скорби, беды, гнева и
                нужды, и от всех врагов видимых и невидимых; здравием же, долгоденствием и миром и Ангелов Своих
                ополчением верных Своих оградити, Господу помолимся.</p>
            <p ><i>О избавитися нам:</i></p>
            <p ><i>Заступи, спаси, помилуй:</i>
            </p>
            <p ><i>Пресвятую, Пречистую:</i>
            </p>
            <p >Возглас: <i>Яко подобает:</i>
            </p>
            <p >На <i>Бог Господь:</i></p>

            <p><b>Тропарь, глас 4:</b></p>
            <p >Благодарни суще недостойнии
                раби Твои, Господи, о Твоих великих благодеяниях на нас бывших, славяще Тя, хвалим, благословим,
                благодарим, поем и величаем Твое благосердие, и рабски любовию вопием Ти: Благодетелю Спасе наш, слава
                Тебе. (Дважды.)</p>
            <p ><i>Слава:</i></p>
            <p ><b>Кондак глас 3:</b></p>
            <p >Твоих благодеяний и даров туне, яко раби непотребнии, сподобльшеся, Владыко, к Тебе усердно притекающе, благодарение по силе приносим, и Тебе яко Благодетеля и Творца славяще, вопием: слава Тебе, Боже Всещедрый.</p>
            <p ><i>И ныне.</i> Богородичен:</p>
            <p >Богородице христианом Помощнице, Твое предстательство стяжавше раби Твои, благодарно Тебе вопием: радуйся, Пречистая Богородице Дево, и от всех нас бед Твоими молитвами всегда избави, едина вскоре предстательствующая</p>
            <p ><b>Прокимен, глас 4: Воспою Господеви благодеявшему мне и пою имени Господа Вышняго.</b></p>
            <p >Стих: Возрадуется сердце мое о спасении Твоем.</p>
            <p ><b>Апостол ко Ефесеем, зач. 229–230 (5, 9–21).</b></p>
            <p >Братие, яко чада света ходите: (Плод бо духовный есть во всякой благостыни и правде и истине). Искушающе, что есть благоугодно Богови. И не приобщайтеся к делом неплодным тьмы, паче же и обличайте. Бываемая бо отай от них, срамно есть и глаголати. Вся же обличаемая, от света являются: все бо являемое свет есть. Сего ради глаголет: востани спяй, и воскресни от мертвых, и осветит тя Христос. Блюдите убо, како опасно ходите, не якоже немудри, но якоже премудри. Искупующе время, яко дние лукави суть. Сего ради не бывайте несмысленни, но разумевающе, что есть воля Божия. И не упивайтеся вином, в немже есть блуд: но паче исполняйтеся духом, глаголюще себе во псалмех и пениих, и песнех духовных, воспевающе и поюще в сердцах ваших Господеви. Благодаряще всегда о всех, о имени Господа нашего Иисуса Христа, Богу и Отцу: повинующеся друг другу в страсе Божии.</p>            
                                                            
            <p ><b>Евангелие от Луки, зач. 85 (17,
                12–19).</b></p>
            <p >Во время оно, входящу Иисусови
                в некую весь, сретоша его десять прокаженных мужей, иже сташа издалеча. И тии вознесоша глас, глаголюще:
                Иисусе Наставниче, помилуй ны. И видев рече им: шедше покажитеся священником: и бысть идущим им,
                очистишася. Един же от них видев, яко исцеле, возвратися, со гласом велиим славя Бога. И паде ниц при
                ногу Его, хвалу Ему воздая. И той бе самарянин. Отвещав же Иисус, рече: не десять ли очистишася, да
                девять где? Како не обретошася возвращшеся дати славу Богу, токмо иноплеменник сей? И рече ему: востав
                иди, вера твоя спасе тя.</p>
                                    
            <p ><b>Ектения сугубая.</b></p>
            <p ><i>Помилуй нас Боже:</i></p>
            <p >Благоприятно, яко кадило
                благовонное и яко тучная всесожжения да будет, Всеблагий Владыко, благодарение сие наше пред величеством
                славы Твоея и низпосли всегда яко Щедр рабам Твоим (рабу Твоему, рабе Твоей) богатые милости и щедроты
                Твоя и от всех сопротивлений видимых и невидимых врагов Церковь Твою Святую, град сей (весь сию, дом
                сей, обитель сию) избави, людем же Твоим всем безгрешное со здравием долгоденствие и во всех
                добродетелях преспеяние даруй молимся Тебе, Всещедрый Царю, милостивно услыши и скоро помилуй.</p>
            <p ><i>Еще молимся и о еже услышати
                    Господу Богу:</i></p>
            <p >Возглас: <i>Услыши ны,Боже:</i></p>
            <p ><b>Молитва</b></p>
            <p >Господи Иисусе Христе Боже наш,
                Боже всякого милосердия и щедрот, егоже милость безмерна и
                человеколюбия неизследимая пучина: к Твоему величеству припадающе со страхом и трепетом, яко раби
                недостойнии, благодарение Твоему благосердию о Твоих благодеяниях на рабах Твоих (рабе Твоем, рабе
                Твоей) бывших ныне смиренно приносяще, яко Господа, Владыку и Благодетеля славим, хвалим, поем и
                величаем, и припадающе паки благодарим Твое безмерное и неизреченное милосердие, смиренно моляще. Да
                якоже ныне моления рабов Твоих (раба Твоего, рабы Твоея) прияти и милостивно исполнити сподобил еси, и
                на будущее время верным Твоим, в любви к Тебе и к братиям преспевающим, Твоя благодеяния всегда подавай;                 
                Церковь Твою Святую, град сей (весь сию, обитель сию, дом сей) от всякаго злаго обстояния избавляя, и мир и
                безмятежие тем даруй, и Тебе со Безначальным Твоим Отцем и Пpесвятым и Благим и Единосущным Твоим Духом
                во Едином Существе Славимому Богу, всегда благодарение приносити и преблагая глаголати и воспети
                сподоби: Слава Тебе Богу, Благодетелю нашему, во веки веков.</p>
            <p >Лик: Аминь.</p>
            <p ><b>И поет песнь святаго Амвросия,епископа Медиоланскаго:</b></p>
            <p >Тебе Бога хвалим, Тебе Господа
                исповедуем. Тебе Превечная Отца вся земля величает. Тебе вси Ангели, Тебе небеса и вся силы, Тебе
                Херувими и Серафими непрестанными гласы взывают: Свят, Свят, Свят Господь Бог Саваоф, полны суть небеса
                и земля величества славы Твоея. Тебе преславный апостольский лик, Тебе пророческое хвалебное число, Тебе
                хвалит пресветлое мученическое воинство. Тебе по всей вселенней исповедует Святая Церковь, Отца непостижимаго
                величества, покланяемаго Твоего истиннаго и Единороднаго Сына, и Святаго Утешителя Духа. Ты, Царю славы
                Христе, Ты, Отца присносущный Сын еси: Ты ко избавлению приемля человека, не возгнушался еси девическаго
                чрева. Ты, одолев смерти жало, отверзл еси верующим Царство Небесное; Ты  одесную Бога седищи во славе Отчей, Судия приити веришися. Тебе убо
                просим: помози рабам Твоим, ихжечестною кровию искупил еси.
                Сподоби со святыми Твоими в вечной славе Твоей царствовати. Спаси люди Твоя, Господи, и благослови
                достояние Твое, исправи их и вознеси их во веки: во всядни
                благословим Тебе и восхвалим имя Твое во век и в век века. Сподоби, Господи, в день сей без греха
                сохранитися нам. Помилуй нас, Господи, помилуй нас: буди милость Твоя, Господи, на нас, якоже уповахом
                на Тя. На Тя, Господи, уповахом, да не постыдимся во веки. Аминь.</p>
            <p >На отпусте иерей поминает
                святых в тот день празднуемых.</p>
            <p >По отпусте поет диакон:</p>
            <p >Рабом Божиим (рабу Божию, рабе
                Божией) подаждь, Господи, здравие и спасение и во всем благое поспешение, и сохрани их (его, сию) на
                многая лета.</p>
            <p >Лик: Многая лета (трижды).</p>
        </div>
    </main>
</body>

</html>